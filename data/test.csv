text1
云髻高梳鬓不分，扫除虚室事元君。新糊白纸屏风上，尽画蓬莱五色云。
山色摇光入袖凉，松阴十丈印回廊。老僧读罢楞严咒，一殿神风柏子香。
经月愁闻雨，新年苦忆君。青华为客久，白发著书勤。酒共邻僧饮，蔬从野老分。何时共登眺，整屐待晴云。
石势虎蹲伏，山形龙屈盘。寺开唐殿阁，坟掩宋衣冠。幽涧泉声细，斜阳塔影寒。近城多战鼓，栖息此中安。
相见谈经史，江楼坐夜阑。风声吹屋响，灯影照人寒。俗薄交游尽，时危出处难。衰年逢二妙，亦得闷怀宽。
绿窗红烛制春衣，宫样花纱要入时。玉手怕裁双凤破，并刀欲下更迟迟。
昔年曾见《九华图》，为问江南有也无。今日五溪桥上见，画师犹自欠工夫。
韶华过，春色休。红瘦绿阴稠。花凝恨，柳带愁。泛兰舟。明日寻芳载酒。
鸳鸯浦，鹦鹉洲。竹叶小渔舟。烟中树，山外楼。水边鸥。扇面儿、潇湘暮秋。
花垂露，柳散烟。苏小酒楼前。舞队飞琼佩，游人碾玉鞭。诗句缕金笺。懒上苏堤画船。
代公实英迈，津涯浩难识。拥兵抗矫徵，仗节归有德。纵横负才智，顾盻安社稷。流落勿重陈，怀哉为悽恻。
蓬莱失左股，负以垂天翼。中有仙人居，珠宫灿瑶席。凝云不飞去，化作轮囷石。弹琴坐石上，长忆三山客。
视心如莲花，净明涵十虚。出泥本无垢，露体皆真如。大千入一息，晏坐忘百须。陶公虽饮酒，时能到林庐。
驱车晓行迈，行行出郊郭。断冈屹崇墉，虚籁殷灵壑。雨深瑶草长，风定松花落。西山有爽气，逍遥倚晴阁。
会稽山水国，崇山幽事多。当时觞咏处，春净花颜酡。磊落黄金罍，玲珑白玉珂。行乐须及时，美人在丘阿。
楼居本高明，况在松竹间。溪流深几尺，新雨过前山。浮云多变态，好鸟亦间关。偃蹇楼中人，对酒还开颜。
青山削芙蓉，上有浮云生。窈窕俯长流，逶迤带重城。朝光散霞彩，暮色涵空青。鸱夷去不回，遗尔千古名。
我爱鉴湖水，明如照胆铜。澄清若有待，浑浊那能蒙。当时贺知章，富贵如苓通。岂无一亩地，来筑仙人宫。
梅山如积翠，的皪手堪捧。遥遥仙人尉，盘盘故时陇。丹泉清可鉴，石乳甘于湩。行将解尘缨，于焉蹈高踵。
高城蘸云根，聊可慰心迹。长风万里来，如对骑鲸客。监州好事者，树此楼与石。隆鼻号金仙，更长谩嗟惜。
万叠春山积雨晴，新茶处处煮车声。不应独送月团片，偏与卢仝两腋生。
素纨摇月坐高堂，病暍应无困道傍。好倩丰隆吹火伞，人间各受一襟凉。
麦陇初秋晓吹寒，新篁摇动碧琅玕。涤烦解愠谁相似，父老人人说长官。
妙年半五十，分刺合肥城。楚俗虽尊武，淮乡已息兵。草霜校秋猎，花雨课春耕。退食应多暇，书灯夜夜明。
地远无迎吏，州城若个边。宁甘茅屋粥，勿饮石门泉。旋橐挑诗卷，家书托客船。安知二千石，不荐议曹贤。
筑室西山下，孤标未易亲。长闲如野鹤，偶出似祥麟。属者陪髦士，嗟呼瘗玉人。北风吹老泪，空滴暮江滨。
移家去，市隐间。幽事颇相关。刘商观棋罢，韩康卖药还。点检绿云鬟。数不尽、龟溪好山。
日射珠帘试晓晴，隙光斜上宝钗明。碧纱窗下无消息，閒数吴蚕几个生。
国色双花相并栽，周郎分得小枝来。汉宫早有君王见，金屋须教一处开。
退能合天道，隐亦是人豪。借问祠前水，如今几个高。
乾坤罢战尘，渔钓可藏身。何事刘文叔，犹来觅故人。
一见故人归去来，渔竿不肯博三台。汉陵今日无抔土，惟独先生有钓台。
半岭松声樵客分，一溪春草鹿成群。采芝人入翠微去，丹灶石坛空白云。
雪顶霜眉齿半稀，跏趺苔石看云归。山童扫叶鹤飞起，狼籍松花满衲衣。
桃李宫城近，偏承雨露恩。至今耕种地，一半作花园。
云雨朝朝暮暮新，襄王魂断楚江春。武丁曾有中宵梦，惟觅岩前版筑人。
有心兴汉室，不意托孤儿。帝昔曾三顾，臣今表出师。
花影玲珑满绣林，自调绿绮背红窗。惆怅佳期学弘线，七条请怨不成双。
水驿相连晓夜行，浑无心记短长亭。莫笑杨花道飘泊，人生自有一浮萍。
长信秋来月自圆，夜香独拜玉阶前。妾吟不顾君王宠，惟顾君王寿万年。
东风吹绿上汀洲，染出江南一片愁。长到春来问芳草，不知何地可忘忧。
分向湘山伴野蒿，偶并香草入离骚。清名悔出群芳上，不入离骚更自高。
吴霜两鬓早先秋，闻道愁多会白头。溪上鹭鸶浑似雪，想应无那一身愁。
四老本英雄，来成羽翼功。向令秦重士，未必隐山中。
姑嫜有妾奉，征战盍郎行。早取封侯去，封侯妾亦荣。
武帝升遐玉殿空，金人夜泣月明中。三千嫔御无行幸，犹费丹砂饲守宫。
一点春寒入瓠悄，海棠花下独颦眉。内厨岁日无宣唤，不间君王索荔枝。
御爱花无主，长生树几时。青青辇路草，尽属牧羊儿。
红桥二十四，明月照笙歌。若是迷楼在，游人应更多。
只尺寒流千万峰，濡声寂寂暮猿空。卖船欲泛春潮雨，楚树吴云是尽中。
诗人不是欠生涯，野性从前懒在家。冷眼春来元有分，看山看雪看梅花。
遥天碧荡荡，远草绿愔愔。并作相思海，春来一样深。
暮雨娥皇庙，春风西子城。相思行不得，更听鹧鸪声。
莫折阊门杨柳条，带将离恨过枫桥。向道春愁不禁荡，兰舟长放橹轻摇。
倩搔背痒坐深村，爱说前朝赐帛恩。县帖不来寻社长，自摊牛契教玄孙。
杀气消磨暗铁衣，夜看太白剑无辉。旧时麾下谁相问，半去封侯半不归。
自君之出矣，妾自奉尊嫜。知君不思妾，亦当思故乡。
自君之出矣，妾不出闺门。怀君不敢恨，惟有感君恩。
绿阑干护水鳞鳞，苏小门前柳弄春。听得语声娇不见，隔帘佯唤卖花人。
遥闻捣药声，知有幽人家。相寻却无路，又隔一溪花。
菊花三百六十种，处处名园花不同。安得化身千百亿，一花著取一吟翁。
疲牛病嚅饿桑间，碌碡间眠麦地乾。残税驱将儿子去，岂畦欲倩草人看。
汉苑花何处，唐陵柏已空。相逢大堤柳，令我忆苏公。
千门万户矗青冥，六国脂膏四海兵。岂但此中非帝业，当时犹更有儒坑。
长忆巴陵山水秋，老来看画却成愁。个中无听猿啼处，若听猿啼更泪流。
珊瑚枕上玉箫横，一曲霓裳万里行。漫道九重宫殿远，几曾掩得外边声。
锦绣波翻太液空，一池寒雨落芙蓉。内前尚有中官住，却听西蕃寺里钟。
山势犹龙凤，行宫已劫灰。北人偏怅望，曾见汴京来。
野旷行人少，林荒夕照微。烟中一声笛，何处牧儿归。
宫砖卖尽雨崩墙，苜蓿秋红满夕阳。玉树后庭花不见，北人租地种茴香。
老妻病女去淮西，慈母居吴鹤发衰。我独天涯听夜雨，寒灯三处照相思。
步摇明月冷无光，骨掩春泥草亦芳。艳魄不随红粉尽，化为蝴蝶舞昭阳。
月照芙蓉水殿秋，仙韶一曲奏《凉州》。高皇尚爱梨园舞，宣索当年菊部头。
报道春归去，忙来看落红。岂知春不去，还在绿阴中。
閒画金钗记远人，杜鹃啼血又残春。琵琶弦上无多字，近日相思弹不真。
祀典当时盛，忠曾保赵孤。谁知宋祚绝，今与庙俱无。
圣代容高尚，山林隐去休。方知尧舜日，亦自有巢由。
簇仗回来玉勒閒，黄门牵向落花间。君王不爱长杨猎，嘶入春风十二闲。
太仆新调试锦鞯，九重日色照连钱。春来兴庆池边路，偏称宫中软玉鞭。
霜蹄踏月早朝回，尾弄红丝拂紫苔。日暖龙池初洗罢，尚方闻进御鞍来。
海内升平服四夷，远邦贡物尽珍奇。近颁手诏俱停罢，独许南方进荔枝。
罢朝轻辇驻花边，催唤黄门住静鞭。三十六宫人笑语，上前争索洗儿钱。
宫娥随驾蜀山回，春日还从内苑来。闻道上皇忧寝食，御前休报海棠开。
昭阳仙仗五云中，遥听笙箫起碧空。夜半月明人望幸，君王自在广寒宫。
古者吾夫子，曾称三让名。后来秦失鹿，刘项死相争。
浦口晚潮来，佳期那可待。浪急行兰舟，蘋花更难采。
藓画虫丝纸半无，雨分钱点入棂疏。秋风吹得青灯灭，萤火飞来照读书。
拾来虚费藕丝穿，暴富池塘积万千。人世不平如买得，夏天那有盖鸥眠。
缫得新丝白，将来织素缣。自惭非锦绮，尚被舞人嫌。
闻有宫袍赐，翻令闺意伤。良人在行伍，祇待妾衣裳。
征衣须早寄，遥忆藁砧寒。莫讶啼痕少，相思泪已乾。
少年令节醉花前，老病花前服药眠。自检铜人试榆火，午窗烧艾起新烟。
纫草成春服，汲湘供晚炊。人间风浪险，醉里几曾知。
风波长不定，浪迹在天涯。莫怨身轻薄，前生是柳花。
雪压狐裘醉玉京，夜闻歌吹到天明。寒窗病起今头白，始听春蚕食叶声。
孟月祠原庙，都人忆故宫。当年驾幸处，乔木鸟呼风。
萝径入苍霭，钟声来翠微。招提在何许，云外一僧归。
晚过鸳鸯浦，无心唱《采莲》。莫嗔兰桨急，为要趁前船。
一片相思木，声含古塞秋。琵琶是谁制，长拨别离愁。
听彻哀弦泪两行，香山居士未心降。当年杜老吞声哭，恨不相逢在曲江。
红杏西邻树，过墙无数花。相烦问春色，端的属谁家。
剑阁清调犯属车，网骡驮得荔支无。俗嫌尽史才情少，不作承平舞马图。
衔得香泥去，花间日午时。玉人方睡起，莫讶卷帘迟。
童颜几寒暑，编叶当衣裳。琴古面无漆，柏枯身有香。树精为老仆，石髓作乾粮。不语坐松下，天风吹发凉。
不与俗人接，草堂云自封。有时鍊丹去，无处觅行踪。树暖猴扪虱，花香鹿养茸。曾期尸解后，终隐大茅峰。
秋归虎溪月，携锡入云松。又向深山住，还闻古寺钟。出生供野鸟，持咒伏潭龙。好去东林下，吟看五老峰。
一骑紫鲸去，空掩谢山茔。落月今谁吊，长庚夜自明。乾坤沈秀气，江水带哀声。天上多宫府，文章不可轻。
杜曲芳菲早，江城店舍烟。雨青榆荚地，风白柳花天。愁结丁香上，酲馀禁酒前。病多游冶少，春事亦留连。
共有烟霞疾，襟期江海分。故人年老别，寒雨夜深闻。地肺潜通岳，峨眉秀拂云。何时负笈去，稽首五千文。
清泉自盥沐，丱发不冠巾。看尽世间事，争如林下人。啸云岩谷应，坐石鹿麋亲。莫弃茅庵去，白桃花又春。
空岩槁木形，入定掩松扃。鹊供衔来果，猿看诵罢经。云霞埋衲重，苔藓上鞋青。只有樵人识，曾因采茯苓。
见说会稽郡，风流如晋时。贫惟将母去，清不要人知。修竹王猷宅，春风夏禹祠。到官游有暇，好寄剡中诗。
千峰乱水上，一榻到应分。古像焚香礼，寒钟出定闻。瓶离剑池月，锡入秣陵云。好去北山住，草堂休勒文。
谢安游赏去，别酒惜临分。万里甘为客，三春苦送君。风帆攲逆水，江树入空云。若过青山下，须题李白坟。
远宦身安不，题书泪几行。千山万水路，一日九回肠。鶗鴂怀春语，蘼芜入梦香。王孙归未得，归得早还乡。
作赋拟相如，何人诵子虚。琴弹中散操，扇玩右军书。北阙青云近，南冠白发疏。烦君传遗逸，著我入樵渔。
长江泻百滩，句截断狂澜。片石青松下，孤风白日寒。空花随麈落，晓月对棋残。谁共清吟癖，岩扉敞夜阑。
樵声闻远林，流水隔云深。茅屋在何处，桃花无路寻。身黄松上鼠，头白竹间禽。应有仙家住，避秦来至今。
欲去不得路，自将萝茑扪。相逢采药叟，偶入落花村。晴草鹿眠软，雨潭鱼上浑。无人动烟火，应取晓霞吞。
病后得书频，情知未立身。孤灯风雨夜，两处别离人。乙鸟归来社，辛夷开过春。如逢元白问，莫说为诗贫。
种种念予发，垂垂怀老禅。公卿既无分，巾钵欲随缘。布袜云门寺，铜瓶雪窦泉。他年调水牯，鼻孔不烦穿。
生意玄烟里，春工毛颖中。枝头两三蕊，开不假东风。似到孤山下，斜枝入眼中。分明几点雪，欲折又成空。
葺茅栖碧巘，梯路上云危。树影池摇曲，泉声石碍迟。鸟衔丸罢药，猿拾著残棋。见说仙家伴，时来觅紫芝。
肄业重溟外，随缘大夏中。锡飞鲸海静，杯渡蜃楼空。音信千峰隔，华夷一水通。秋深故国梦，应与逝川东。
学道志云霄，自然尘念抛。雨宽琴上线，风响树间瓢。果熟供猿食，松高任鹤巢。看他陈处士，终被华山招。
五杂组，冠冕缨。往复还，戍卒更。不得已，困平城。
五杂组，角黍丝。往复还，借书瓻。不得已，居九夷。
锦袍烟艇夜郎西，酒思金銮入直时。不道相思杜陵老，愁吟落月屋梁诗。
南峰归度夏，旧业在烟霏。半夜闻清磬，一灯明翠微。云萝寻寺远，猿狖见人稀。想到经行处，天花绕锡飞。
一病文园渴思深，祇应惆怅为鸣琴。老来减尽凌云气，却赋长门易酒金。
破屋无茅柱脚斜，一农头白病看家。年来水涝秧难莳，却傍湖塍种藕花。
十步九岩壑，结茅无四邻。山中春雨过，水上落花新。采药逢毛女，焚香对羽人。时携一瓢酒，醉著去朝真。
百折历云峤，千花通水源。寒藤垂到地，怪石立当门。白壤炼丹赤，清池磨剑浑。曾来诵经处，片雨滴苔痕。
朝来暮还去，寒潮不曾住。江水亦有情，佳期几番误。
贞女浣纱日，行人去国悲。生前漂母馈，身后谪仙词。白月沈魂在，黄金报德迟。如何孟少府，到此不题诗。
老病思明主，乾坤入苦吟。秋风茅屋句，春日杜鹃心。诗史孤忠在，文星万古沉。祇应忆李白，到海去相寻。
四望无边际，中浮一片沙。人家居钓艇，官赋种芦花。渚绿红蒿短，江清白鸟斜。乘流欲东去，万里寄生涯。
孤屿压沧海，风涛直下危。蛟人依蜃市，鱼女祭龙祠。月黑犀牛斗，波红螮蝀垂。登临有奇观，感慨但言诗。
若论将军勇，神京反掌图。中原数千里，可惜葬西湖。
玉井荷花碧，中藏偶意深。绿房千万菂，多少可怜心。
云伴老僧居翠微，老僧应共白云飞。杖藜西去云东去，日暮僧归云亦归。
黔南万里地，剑外去宁亲。蜀魄花成血，山魈树隐身。《竹枝》歌峡夜，椰子醉蛮春。归访王孙宅，弹琴有故人。
瓶锡乱峰西，藤萝昼掩扉。山藏翠微寺，僧向白云归。梵寂风沉磬，禅深雪到衣。想曾行道处，猿鸟共忘机。
金衔初脱齿新齐，蹄玉无声赤汗微。昨日杏园春宴罢，满身红雨带花归。
十疋吴绫赏水新，一声歌歇杏梁尘。家徒四壁门如水，那得明珠换美人。
薄宦仍依楚，长闻傍酒垆。客愁三月尽，春梦五更初。吟卷看花掩，行床并竹铺。江湖有佳句，知我每相于。
心寄羲皇上，生逢晋宋时。风流千古意，只有杜鹃知。
环堵萧然瓢屡空，不详姓字一衰翁。此身自谓羲皇上，却堕閒人画卷中。
十日花时九雨风，年年百五病愁中。春寒不禁香篝火，红蜡青烟忆汉宫。
冠带寒星帔剪霞，步虚去宴玉宸家。醉归却跨青鸾下，冲落碧桃无数花。
隐去看看白发新，草堂资尽箧生尘。五陵亦有閒相识，只把黄金笑买春。
发寒多不剃，门雪少曾开。瓦钵几星芋，石床三面苔。缘衣虱懒拾，避猎鹿长来。见说岩头树，前生手自栽。
高柳夕阳收，繁弦奏未休。数声风露饱，一壳古今愁。凉思知秦树，哀鸣乱渭流。年年离别处，几曲送残秋。
赭袍红映缕金衣，笑并花骢酒力微。试问六龙西幸日，有人曾侍翠华归。
世人曾不识，头带树皮冠。閒种药来卖，醉将琴去弹。鹤衔仙果下，猿窃玉书看。莫服丹砂好，恐师生羽翰。
梦觉霜林随月，眼肯野水浮枝。横玉不吹春去，断缣间写相思。
寒枝香在天外，疏花影流水中。梨云夜深清梦，草玄笔底春风。
昨夜相逢处，朦胧春梦中。辽西书不到，莫是戍辽东。
征雁初闻废织梭，支颐机杼恨偏多。溪头返影留斜日，湖上行舟荡芰荷。
珠箔疏流月，萤归定绣裳。宫西灯火合，歌吹起昭阳。
古石横青壁，苍蛟松下蟠。日斜山气湿，瘦甲动馀寒。
柳暗春风远，花飞香梦残。夜深明月度，寂寞玉雕阑。
向晚登高楼，帘閒楼上头。白烟凝野水，望断使人愁。
自剪冰丝譬远归，学成何异此成衣。妾身不是轻恩爱，祇恐苏郎戒下机。
乘驴迢递走红尘，十二街中草色春。不是眼空京兆尹，敲推原已入诗神。
风剪银潢雪满天，蹇驴骑过灞桥边。诗愁万斛应难载，非为驰驱老不便。
饮尽春觞兴转赊，竹阴扶日印窗斜。骑驴踏遍吴山曲，处处东风出杏花。
江雪寒连酒思豪，歌传锦帐醉烹羔。争如取水陶承旨，茗椀清新兴味高。
玉勒雕鞍燕北春，閒愁空自惜芳尘。杨花入户还飞去，应笑虚帏翠被新。
南窗无事倦春妍，绣罢沉香火底眠。清梦却同飞絮杳，误随双蝶度秋千。
秋风生夜凉，风凉秋夜长。贪看山月白，清露湿衣裳。
金蹙钗头双凤凰，晓来巧拂鬓云光。自怜不带萧郎思，独对菱花学淡妆。
匠出昆山一片珍，白虹气爽晚凉新。鸳鸯不作湘波梦，幽独还嫌锦绣裀。
绣罢南窗睡思催，花生银海玉山颓。东风斜倚娇无力，梦入湘江隔楚台。
天孙夜半剪云罗，翠幄春分巧思多。一束金莲微印月，香尘不动步凌波。
汉宫早送瑶池信，荀令堂前夜气浮。凭仗花间拜新月，重添新篆炷春愁。
潇洒石池边，清标出自然。东风零乱后，蜕甲玉蜿蜒。
膏雨初乾风日晴，绿阴深处一声莺。唤回午枕伤春梦，起向蔷薇花下行。
小楼吹夜笛声飞，暗度梅花入翠帏。曲罢梦回肠欲断，起看秋月色凝衣。
晓糁蒲玉泛琼浆，臂结红丝暗自伤。莫漫相逢宜楚节，独怜清梦隔潇湘。
山合云初尽，溪阴下夕阳。贪看无限好，柳底坐秋光。
山家茆屋隔寒林，独抱枯桐觅旧吟。门掩无人飞蛱蝶，白云垂地结晴阴。
二十遴骁勇，从军事北荒。流星飞玉弹，宝剑落秋霜。画角吹杨柳，金山险马当。长驱空朔漠，驰捷报明王。
绣倦南窗下，翛然睡思催。红日过墙去，清风入幕来。幽梦迷庄蝶，荒云隔楚台。觉来香缕在，虚室绝尘埃。
暮声杂鸣叶，灵籁生郊墟。白雾脆杨柳，秋水翻芙蕖。蟾蜍澹帘箔，机杼织寒虚。几度思蘋藻，茫然愧鹿车。
侍儿传野约，趣伴出邻姬。竹外花迎佩，溪边柳笑眉。春随流水远，日度锦云迟。拾翠人争问，含羞独有诗。
夜凉春寂寞，淑气浸虚堂。花外钟初转，江南梦更长。野春鸣涧水，山月照罗裳。此景谁相问，飞萤入绣床。
曈日破寒天，红光生紫烟。诗情归草梦，春色染桃笺。眉月添明镜，梅妆静翠钿。堂开诸弟集，相对笑迎年。
独坐看花枝，无言双泪垂。痴婢不知意，问我心恨谁。
帘白明窗雪，风急寒威冽。欲起理冰弦，如凝指尖折。霜帏眠不稳，愁重肠千结。閒看腊梅梢，埋没清尘绝。
待月月未升，看池池水清。冰夷吹海浪，薄雾约云英。惟见寒波动，嫦娥明镜行。
竹外结枯桐，琅琅生松风。听来还自惜，坐对烛花红。
堂下青衿日就文，帐中丝竹遏行云。岂应鲁壁遗经日，雅奏洋洋满耳闻。
楚炬秦坑六籍埃，芳心争忍不同灰。若非斯道终难坠，雪鬓应消异世才。
避名高卧白云深，扶醉骑驴下碧岑。一笑披袍惊堕处，遁时知有济时心。
珠易佳人胜阿娇，香尘微步独怜腰。危楼花落繁华尽，总付春风舞柳条。
白鹭宿秋陂，夜寒如堕雪。久立不飞去，月明霜气冽。
朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。
女儿采莲拽画船，船拽水动波摇天。春风笑隔荷花面，面对荷花更可怜。
远山翠不减，满庭摇空青。坐对太古色，终日有馀情。
渺渺涵秋色，澄澄生晓烟。四山潦初歇，寒玉一溪完。
山月流素晖，小窗绝嚣响。四壁寂无声，合座生灵爽。
落木旧山寺，霜清叶扫风。已无鸡犬声，虚殿鸣秋蛩。
秋入银床老井梧，能言鹦鹉日相呼。兰闺半月閒针线，学得崔徽一镜图。
爽籁生灵径，清秋澹碧空。乘凉赊月色，问夜出帘栊。独坐怜团扇，罗衣吹暗风。
闺中女儿兰蕙性，寒冰清澈秋霜瑩。感君恩重不胜情，容光自抱悲明镜。
玉肤冰骨独英英，绣向珊瑚照睡屏。疑有暗香生纸帐，罗浮梦断晓魂惊。
珍重天孙剪紫霞，沉香羞认旧繁华。纫兰独抱灵均操，不带春风儿女花。
半幅生绡雪色寒，鲛人相赠比琅玕。华清浴罢恩波媚，南浦伤时泪雨斑。
南园有凉气，移席散馀情。新月隐修竹，清风开小亭。水骨静香汗，霜纨扑乱萤。忽然微雨至，爽籁拂檐楹。
一自怜捐弃，香迹玉阶疏。闻道西宫路，近亦绝鸾舆。
寒入关榆霜满天，铁衣马上枕戈眠。愁生画角乡心破，月度深闺旧梦牵。愁绝惊闻边骑报，匈奴已牧陇西还。
拜新月，新月下庭除。欲祝心间事，未语先惨悽。
薰风初转夏，绿树老春莺。暗溜穿花入，轻云隔竹生。倚凉攲画扇，拭泪听秦筝。素袜香尘暗，槐阴树底行。
日暮天寒白雪频，扁舟夜半未归人。想因不尽山阴兴，留向丹青入梦清。
天白山高月满川，芦花风漾木兰船。倚舷一曲呜呜调，惊起潜蛟夜不眠。
幽禽底事倦春芳，相与栖迟宿野棠。风搅一枝香梦醒，四天烟景夜茫茫。
秋水秋空一样明，柳阴不系小舟轻。玉堂金马非吾梦，月色芦花同醉醒。
楚水吴山作胜游，竹床石枕写离愁。晚烟何处吹渔笛，犹忆琵琶怨碧秋。
鸣雁征征，白露既零。猗嗟清兮，怀彼春冰。鸣雁嗥嗥，凉风飘飖。猗嗟娈兮，怀彼春宵。
袅袅斜笼寒雨，年年萦乱愁肠。相对不堪憔悴，画眉羞斗纤长。
细雨吹凉入户，閒花扶影移阶。愁人紫燕相语，古道清风去来。
帘外落花万点，枝头啼鸟一声。唤转枕边春梦，倚阑终日凝情。
夜雨连阶碧草，东风满院飞花。湘竹帘凝晓色，石楠树散栖鸦。
兰径香薰幽佩，竹风凉度疏帘。情长锦瑟弦断，绣倦金缄倒拈。
水仙祠前湖水深，岳王坟上有猿吟。湖船女子唱歌去，月落沧波无处寻。
自寻蜀纸写吴歌，小字斜行未省多。娇懒却嫌春战冷，手拈牙笔倩人呵。
暖风深巷卖花天，争买繁华袅鬓边。拣得一枝红踯躅，隔帘抛与沈郎钱。
双鹓不惜涴泥沙，閒逐吴姬斗草芽。赢得阿娇金半臂，背人含笑入桃花。
贪逐春风趁伴游，不知明月上梢头。儿夫若问归迟意，几度穿花避紫骝。
昨日江头看绿杨，归来学得两眉长。低声更向萧郎问，又恐眉长不称妆。
浮江积雨水连天，杨柳依依一钓船。白发篙师多意气，向人先索渡江钱。
冬令偷春多得暖，灞桥无思可吟诗。江梅一树都开遍，不问南枝与北枝。
九重天上看飞龙，大地骅骝一扫空。白发塞翁多意气，眼明空见画图中。
涵空一碧湛虚明，中有蜿蜒睡未醒。好待夜深风浪息，看渠吞吐一天星。
老去刘郎鬓未华，枕中鸿宝鼎中砂。仙源十里蒸霞色，半是桃花半杏花。
忆子自昔乘羊车，数月不见今何如。潭边日日看流水，恐有溯流双鲤鱼。
君家竹好别来久，有客解道今平安。最忆窗西万竿绿，几番清影上儒冠。
河南桥头旧酒垆，酒边曾共歌乌乌。高楼百尺应频上，还有诗人共醉无。
谢家庄上分携日，一曲骊歌醉里听。惆怅芳卿梦中意，人间无路寄叮咛。
传闻借得街头屋，堆面如山不□车。何日相逢一尊酒，溪桥踏月夜还家。
也傍清池也傍篱，醉红娇嫩晓尤奇。晴光却是多私意，偏照池边带露枝。
柴门竟日无车马，芳草沿阶一径荒。珍重祝融随世态，煌煌不到冱阴乡。
百屋堆钱等梦回，春风多误燕归来。如何四壁都无物，独向人间傲劫灰。
松竹阴阴绿四围，可怜天亦爱吾庐。床头兔册依然在，不独秦人种树书。
丧乱离群一老夫，悲歌谁与和乌乌。柴门尽日不难闭，俗客如今亦已无。
郎去天涯妾在楼，西湖杨柳又三秋。郎情莫似湖头水，城北城南随处流。
风尘澒洞灵光在，煨烬萧条鲁殿存。事有至难今两得，傲轩犹我我犹轩。
独酌何须问主宾，兴来鱼鸟亦相亲。苍松翠竹真佳客，明月清风是故人。
避世谁能好采芝，山深谷绝路逶迤。南塘只在人间世，满眼干戈似不知。
武陵桃花落红雨，邵平瓜圃生秋风。不及南塘松与竹，青青长对主人翁。
十五束发去从军，背剑腰刀别弟昆。男儿不洒临岐泪，觱篥数声吹出门。
雨沐风餐夜枕戈，东征未了北防河。当时只道从军乐，谁道从军苦更多。
自古男儿要自强，腰间金印有时黄。时来不用龙泉剑，手搏楼兰献庙堂。
二八女儿红绣靴，朝朝马上画双蛾。采莲曲调都忘却，学得军中唱凯歌。
从军装束效男儿，短制衣衫淡扫眉。众里倩人扶上马，娇羞不似在家时。
柳营清晓促征期，女伴相呼看祭旗。壮士指僵霜气重，将军莫讶鼓声催。
壮年犹绿鬓，大梦忽黄粱。白骨随归棹，清魂寄异乡。孤鸾空吊影，双雁又分行。独洒梅花泪，临风奠一觞。
老鬓若霜蓬，如何独守穷。还家犹作客，废学愿为农。日月龙蛇雨，山川虎豹风。床头新酿熟，思与故人同。
泥滑滑十步，棱挣五步蹶。我行欲借东，家驴一蹶翻。然四蹄折呜，呼宁可徒行。费脚力驴死，家贫偿不得。
提葫芦遍走，街头无酒垆。田家米价贵，如玉斗酒十。千无处酤呜，呼客来一笑。茶当酒迩来，风尘茶亦少。
婆饼焦新妇，腰镰孙荷樵。原头麦熟空，满垄丈夫尽。赴征西徭呜，呼土铛敲火。泪如雨婆饼，不焦心自苦。
归去乐蜀道，崔嵬天一角。青泥百折费，跻攀滟滪翻。空波浪恶呜，呼朝避长蛇。夕猛虎干戈，满眼归何所。
吾闻橘中老，颇恨愚人摘。戋戋一幅绡，有此四仙迹。从今固蒂术，一枰三尺璧。昼梦或惊回，耳边如搏击。
江有阻兮路有岐，时将迫兮来何迟。子弗渡兮我心悲，既渡子兮我何以剑为，吁嗟行兮子毋我疑。
阿侬心似湖水清，愿郎心似湖月明。南山云起北山雨，云雨朝朝何处晴？
此地来何晚，经年见未频。荐贤仍赌命，有道可辞贫。徒弟三千子，声名四十春。襄阳耆旧内，无复姓庞人。
晚进违前辈，平生阙异闻。吾犹识此老，天岂丧斯文。善学家传业，英词世不群。固应讥尚白，官序见扬云。
山形夭矫苍精剑，日影曈昽紫磨丹。度尽世人人不识，午烟起处是邯郸。
向来相与处，欲说泪先滂。笑席平交等，名鞭夙许长。宦游成离索，归见及康强。如今果何日，忍听歌些章。
裔自杏林仙，清闲福最全。独醒偏醉客，鳏宿似逃禅。古貌尧民老，风流晋世贤。应门付儿辈，花竹小壶天。
沿阶草软翠流长，境静蒲荷觉更香。清坐小亭丛竹近，暂停团扇受风凉。
州带福星明，君今指去程。乱山秋雨后，一路野蝉鸣。时静军书少，人閒官况清。归来话风土，尽识荔枝名。
长倩抱关真碌碌，仲升吐策但平平。头颅四十已自揣，空负林宗裁鉴明。
望重东京宪与香，自怜忝祖寸无长。高天厚地容蝼蚁，乞与江湖作漫郎。
风姿眇眇志堂堂，诗句惊人易数长。高士行看三府辟，可容枳棘困仇香。
邂逅天涯一破颜，缁尘染素客途艰。休将俗眼轻游子，无数珠玑咳唾间。
斗粟折腰真鄙夫，且图一饱似侏儒。渊明欲赋归来引，未免弦歌预计谟。
华堂存绘事，昭代得仪刑。迹与莓苔古，名争兰茝馨。清风无远近，乔木未彫零。今日斲泥手，依然瘦鹤形。
飞楼跨危堞，云雾晓披披。形胜供临眺，公馀来燕宜。江横睥睨阔，山入绮疏奇。风月本无价，君侯况有诗。
千里有馀刃，一堂聊赏心。庭虚延远吹，檐敞受繁阴。休吏帘初下，忘怀机自沉。人间足尘土，无路到清襟。
百氏极旁搜，潜心老不休。邻光时自照，箪食孰堪忧。弟子多蓝绶，先生竟白头。凄凉数间屋，知我独春秋。
满卷变离骚，欧公一素袍。岂惟将厚意，要使丐残膏。宿草成千古，生刍为一号。虽无韩子诔，贞曜本来高。
铁石赋梅花，闲情白玉瑕。两公终磊落，千载敢諠哗。清节成瑰伟，浮词尚檗芽。君看死生际，不见一毫差。
一莲峰簇万花红，百里春阴涤晓风。九十莲华一齐笑，天台人立宝光中。
落日燕城下，高台草树秋。千金何足惜，一士固难求。沧海谁青眼？空山尽白头。还怜易河水，今古只东流。
梦断朝元阁，来寻卖酒楼。野花迷辇路，落叶满宫沟。风雨青城暮，河山紫塞愁。老人头雪白，扶杖话幽州。
长生药，本是五行仙。子午二门开卯酉，四时运火合乾坤。龙虎自相吞。
十月满，开鼎一团红。数片残云含五彩，解胎神水响玲珑。气复异香秾。
还丹术，切要经手传。若信故方终自误，颠来倒去倒来颠。不得怨神仙。
猛悟百年弹指。泪似迸珠不止。急解死生忧，管甚石中火起。石中火起。一任停丧在地。
学道非难非易。怎敢已而不已。专下死工夫，悟得长生活计。长生活计。收拾精光神气。
已谢芳华更不留。几经秋。故宫台榭只荒邱。忍回头。塞外风霜家万里，望中愁。楚魂湘血恨悠悠。此生休。
真行与真功。刀圭快如风。不遇真师匠，难明。你若做时第一功。浑身百关节，齐通。
传得一口诀。教我去栽接。自从栽接后，全别。玉蕊金花果结子，哑子吃饧蜜，难说。
遍地有灵芝。人人都不识。作得业又大，难敌。我今欲待说与你，只恐你不信，谈非。
休执性为真。如何出阳神。十个九个守，顽空。若得命基带了性。白面做烧饼，有准。
柔弱好家风。大道不脱空。真个真个有，铅汞。水火既济上下冲。文武两交战，齐功。
无为自然道。清净长芝草。默默相知了，便好。杳杳冥冥闭了灶。工夫片时间，成了。
俺在炕上坐。唱个啰哩啰。困来睡一觉，如何。俺把阴阳颠倒过。俺笑俺笑你，空坐。
贫子吃好酒，吃得酩酊休。万事都不挂心头。任毁任谤落一筹。痴聋喑哑汉，真修。
信则你自信，不信你休行。莫待临渴时，掘井。每日见尔费辛苦，不济不济事，休论。
三更里，阳生子母朝金阙。海底灵龟，吸尽金乌血。一气绵绵，三关都透彻。万道霞光，捧出西江月。
一更里，澄心下手端然坐。赶退群魔，队队白羊过。剔起心灯，照见元初我。方寸玲珑，宝珠悬一颗。
养元初。心猿意马牢栓住。六贼尽、不曾贪图。杳杳冥冥，昏昏默默处。湛湛澄澄，性停命住。
聪明君子，一一听分诉。甲子天年，看看降真数。跳出凡笼，一个长生路。免教阎王，鬼使来勾取。
二更里，人静万事都无染。一对金蟾，上下来盘旋。吓退三尸，奔走如雷电。白雪漫漫，降下琼花片。
无忧虑。孤云野鹤无拘束。草庵内、闲看金书。窗外林泉，隈山傍水竹。明月清风，堪为伴侣。
过了一年，又是添一岁。每日随缘，争甚闲和气。可怜韶华，奔走如拈指。莫待临头，腊月三十日。
行功足。蓬莱三岛群仙聚。瑶池会、圣贤无数。尽是修真，学道列仙侣。侍奉高真，西王圣母。
认真趣。木金间隔通玄路。驱四象、五行圆聚。气结神凝，阴阳自返复。遍体薰蒸，周天火足。
法轮鼓。河车稳稳三十幅。搬日月、辊入金炉。玉鼎烹煎，九阳真火煮。万道霞光，千重翠雾。
境堪图。翱翔云水纵横步。曲江上、飞乌走兔。虎绕龙蟠，坎离相会聚。斡转天关，运动地轴。
我爱闲居，心境常皎洁。境灭情忘，自然无分别。云散长空，露出清霄月。此个家风，有口难分说。
斋罢闲行，独唱无人和。山里樵夫，也唱哩凌啰。上了一个坡。下了一个坡。便做高官，也只不如我。
享天厨。仙衣挂体身轻举。乘鸾凤、玩赏清都。宝殿璚楼，金钉满朱户。不夜长春，无来无去。
四更里，无事四边都宁静。内放心花，赏玩长春景。戊己门开，有个真人进。一粒金丹，运上昆仑顶。
有中无。无中更有些儿做。有无中、里面搜取。无内藏真，有内却如无。有无双忘，还同太虚。
五更里，天行还了修行愿。龙虎相交，倒把黄河卷。半空里雷声，鬼神难测辩。认得元初，本来真头面。
应仙举。汞铅黑白希夷路。端的下、苦志工夫。昼夜无眠，粗衣淡饭足。乞化街头，十方父母。
破昏衢。地雷震动山头雨。黄芽长、白雪飞舞。露洒琼浆，瑞草满园圃。玉蕊纷纷，金花绽吐。
奉劝人人，一一听分诉。不晓阴阳，怎知修行路。始初下手，炼就铅汞体。自有龟蛇，引入曹溪路。
罩明珠。化生养就胎仙舞。真庆会、姹女圆聚。渴饮琼浆，玉琴自然抚。韵定仙音，敲金击玉。
学道须凭一志。无志难逃生死。对境志如山。自然安。万法不离清净。性定方能得命。会得这玄空。道必通。
坐后谈禅说道。起后不依些少。心口自寻思。好呆痴。目用机关千万。何曾灭了一件。欲望做神仙。好难天。
小小瓢儿，生得天然诧。身矬矮。瓢儿元有口，难开解。认得乾坤，此理谁能解。腰间常道人偏爱。不换金鱼袋。
化愚鲁。抛离火院夫儿女。凭慧剑、斩断三涂。人我山崩，是非海己枯。旧业消除，新殃不做。
青铜镜，不敢磨，磨著后照人多。一尺水，一尺波，信人唆，那一个心肠似我。
秋来到。渐渐凉。寒雁儿往南翔。梧桐树。叶又黄。好凄凉。绣被儿空闲了半张。
二更里，传宇宙。一点灵光渐通透。虎龙功交严抵备，三尸莫教走。慧剑空中报冤雠。斩却群魔首。
三更里，一阳动。金鼎熬煎玉炉烹。炼就真铅汞。匠手凿开玉莲蓬。两道霞光照昆顶。万颗珍珠迸。
一更里，调神气。意马心猿尽拘系。莫放闲游戏。昏昏默默炼胎息。开却天门地户闭。果然通玄理。
五更里，朦胧定。心养皓月一轮镜。照破贪嗔病。这回须要鬼神惊。只要真清为真静。功满朝上圣。
四更里，云收彻。海底星龟弄明月。处处琼花结。火候抽添按时节。子午氤氲降红屑。猛把天机泄。
十九抛家弃俗缘。磻溪下志便安然。悟得长春不夜天，大教门开万古传。
吾本当初马半州。因与先师说根由。独坐圜墙向内修。功成行满赴瀛洲。
三宣赐紫住天长。便是云光铁脚王。因遇先生赴洛阳。功成行满到仙乡。
吾本当初本姓孙。马家门下结婚姻。因为先师点破心。各自分头觅主人。
太古今日说因由。赵州桥下度春秋。唱住桥边水不流。一叶落时天下秋。
吾本当初水竹村。甘河镇上便狂风。七朵金莲朵朵新。丘刘谭马郝王孙。
四大假合本姓谭。前缘相遇弃俗缘。天下云游不住庵。功成行满赴仙坛。
莱州武观是吾乡。因遇先生号长生。穿街柳巷也无妨。不染尘埃性月朗。
浮生碌碌。尽飘流世欲。空恁苦争活计，被情爱海没。梦中竞利禄。谩俦机狡，纵有百般荣贵，谁念光阴迅速。
世事促促。莫劳心役役。弃尘早归林下，盖个低低茅屋。映窗疏竹。洒洒风生玉。万叠青山为友，那管桑田翻覆。
孤雁叫教人怎睡，一声声叫的孤凄，向月明中和影一双飞。你云中声嘹亮，我枕上泪双垂，雁儿我争你个甚的。
山无数，烟万缕。憔悴煞玉堂人物，倚篷窗一身儿活受苦。恨不得随大江东去！
竹根吠犬隔溪西，湖雁声高木叶飞。近听始知双橹响，一灯浮水夜船归。
北上函香去，西南致礼勤。蜀山千丈雪，秦岭万重云。驿骑鸣金勒，宫袍粲锦文。白头抱关吏，自羡识终军。
西南万里地，诏属大行台。秦树浮天去，巴江带雪来。山河无用险，邦国正须才。台幕风流美，书签想尽开。
枯藤老树昏鸦，小桥流水人家。古道西风瘦马，夕阳西下，断肠人在天涯。
眼前红日又西斜，疾似下坡车。晓来清镜添白发，上床与鞋履相别。莫笑鸠巢计拙，葫芦提一向装呆。
投至狐踪与兔穴，多少豪杰。鼎足三分半腰折，魏耶？晋耶？
百岁光阴如梦蝶，重回首往事堪嗟。今日春来，明朝花谢。急罚盏夜阑灯灭。
夜来西风里，九天雕鹗飞。困煞中原一布衣。悲，故人知未知？登楼意，恨无天上梯！
絮飞飘白雪，鲊香荷叶风。且向江头作钓翁。穷，男儿未济中。风波梦，一场幻化中。
人初静，月正明。纱窗外玉梅斜映。梅花笑人偏弄影，月沉时一般孤零。
天教富，莫太奢。无多时好天良夜。看钱奴硬将心似铁，空辜负锦堂风月。
因他害，染病疾，相识每劝咱是好意。相识若知咱就里，和相识也一般憔悴。
蔷薇露，荷叶雨，菊花霜冷香庭户。梅梢月斜人影孤，恨薄情四时辜负。
夕阳下，酒旆闲。两三航未曾着岸。落花水香茅舍晚，断桥头卖鱼人散。
实心儿待，休做谎话儿猜。不信道为伊曾害。害时节有谁曾见来？瞒不过主腰胸带。
心间事，说与他。动不动早言两罢。罢字儿碜可可你道是耍，我心里怕那不怕？
画堂春暖绣帏重，宝篆香微动。此外虚名要何用？醉乡中。东风唤醒梨花梦。主人爱客，寻常迎送，鹦鹉在金笼。
渔灯暗，客梦回，一声声滴人心碎。孤舟五更家万里，是离人几行情泪。
叹寒儒，谩读书，读书须索题桥柱。题柱虽乘驷马车，乘车谁买长门赋。且看了长安回去。
酒杯深，故人心。相逢且莫推辞饮，君若歌时我慢斟。屈原清死由他恁，醉和醒争甚！
美貌娘，名家子，自驾着个私奔车儿。汉相如便做文章士，爱他那一操儿琴，共他那两句儿诗。也有改嫁时。
绿鬓衰，红颜改，羞把尘容画麟台。故园风景依然在；三顷田，五亩宅，归去来。
酒旋沽，鱼新买，满眼云山画图开。清风明月还诗债。本是个懒散人，又无甚经济才，归去来。
带月行，披星走。孤馆寒食故乡秋，妻儿胖了咱消瘦。枕上忧，马上愁，死后休。
想秦宫汉阙，都做了衰草牛羊野。不恁渔樵无话说。纵荒坟横断碑，不辨龙蛇。
名利竭，是非绝。红尘不向门前惹，绿树偏宜屋角遮，青山正补墙头缺，竹篱茅舍。
林泉隐居谁到此，有客清风至。会作山中相，不管人间事。争甚么半张名利纸！
西村日长人事少，一个新蝉噪。恰待葵花开，又早蜂儿闹，高枕上梦随蝶去了。
麻衣纸袄度冬寒。暖阁红炉永不堪。认正些儿理端的。气神安。结就无为九转丹。
长安云步去还来。万朵金莲火里开。独饮刀圭胜浊醅。两三杯。涤尽凡心有甚灾。
方知口是是非门。紧闭牢藏舌祸根。训我无言更不论。削迷昏。性命从今永永存。
心清步步入玄门。意静霰霰溉本根。蓦地听闻没口论。性无昏。一点灵光万劫存。
风仙师父妙谈论。说透无为清净门。舌上甘津味得吞。溉精魂。阴里阳生万劫行。
醉中醒。睡中惊。暗中明。个中平。心开悟，得前程。
运三车，入宝瓶。花灿烂，玉堂明。光照耀，鬼神惊。散阴魔，精自秘。藏丹颗，性灵灵。明出现，绝多能。
马山侗。马山侗。与个丘仙和不同。心交有始终。合西东。合西东。慧目相看别有功。时时现内容。
屋贪多。地贪多。不若灰心厌事多。崇真利益多。天如何。地如何。富贵荣华待若何。轮回奈我何。
紫芝汤。紫芝汤。一遍煎时一遍香。一杯万事忘。神砂汤。神砂汤。服罢主宾分两厢。携云现玉皇。
梦轩辕。弃田园。难继夷门孟四元。惟修性月圆。缚心猿。认根源。小小蛇儿俯视鼋。阳纯礼太原。
爇银釭。龙虎降。自在逍遥吸九江。从思恶肉腔。结红霜。赴蓬庄。万朵金莲簇宝幢。方知好道庞。
入南京。赴蓬瀛。显出王风九转成。超然得上升。宠何荣。辱何惊。三髻山侗绝利名。何愁性不灵。
遇重阳。牧青羊。不著虚名远远扬。惟修性日旸。慕荀扬。乐飘扬。豁豁洋洋豁豁洋。通玄风害佯。
朝清清。暮清清。清净清闲清净清。清清清更清。抱灵灵。固灵灵。灵显灵明灵显灵。灵灵灵更灵。
正家丰。不争锋。猛烈灰心王害风。先归三岛峰。马山侗。过临潼。三髻头梳似小童。专专化个同。
垒浮图。垒浮图。悟彻浮生恶假躯。回头认本初。莫踟蹰。莫踌蹰。急急修完无价珠。功成蓬岛居。
遇重阳。梦纯阳。爇起心香礼正阳。三师助我阳。炼阴阳。固元阳。五色霞光簇太阳。云中子抱阳。
酒初醒。梦初惊。幻化何须恋利名。灰心远世情。月初明。性初平。倒溯清流过玉京。黄芽渐渐荣。
功要圆。行要圆。修炼身中子母圆。何愁性不圆。喜团圆。十分圆。云水风邀月正圆。无分昼夜圆。
看阳刘。看阳刘。福杖心持占岸头。眠云枕逆流。万缘休。万缘休。金木相生性转柔。丹成赴十洲。
马风乾。有微言。一别风仙恰二年。思心似倒县。去无缘。阙盘缠。乞化长安自肯钱。成人在众贤。
一枪茶。二旗茶。休献机心名利家。无眠为作差。无为茶。自然茶。天赐休心与道家。无眠功行加。
长思仙。长思仙。思忆长春子最贤。何时得面圆。展花笺。展花笺。写就清吟三两篇。专凭鸾鹤传。
小张仙。小张仙。款款搜寻汞与铅。先须缚马猿。气绵绵。气绵绵。龙虎相交玉蕊鲜。金丹一粒圆。
休哀人。休哀人。急急灰心哀自身。回头结善因。早搜真。早搜真。营养身中神内神。功成礼洞宾。
左擎苍。右牵黄。昔日存心飞走忙。如今万事忘。饮琼浆。宴明堂。瑞气祥光入绛房。无中得弄璋。
女姑听。女姑听。学取麻姑至净清。依他妙善行。莫惺惺。莫惺惺。外做憨痴内自灵。功成赴玉京。
出家儿。处无为。至死如同初出时。何愁道不知。内慈悲，外憨痴。绝虑忘机无执迷。刀圭有分携。
害风仙。害风仙。万事俱忘理太玄。调和汞与铅。结金莲。结金莲。九转功成性月圆。超凡入洞天。
别乡关宁海，持真实为凭。怀三教作良朋。内日光为证。悟清清净净，知湛湛澄澄。中养火虎龙吞。诀传来游泳。
久视长生法，须当万事忘。守心猿易灭，防意马难狂。引虎居龙窟，调龙住虎房。两般成一物，跨鹤赴蓬庄。
谑号不勤勤，名为养拙人。穿衣慵举臂，吃饭懒抬唇。面垢但寻水，头蓬倦裹巾。尘劳不复梦，悟彻个中真。
三鼓玉金深种。始觉无阳运动。丹鼎紫烟生，气爽神清无梦。无梦。无梦。一点灵光堪宠。
五鼓众星相供。应物无劳擒纵。时显夜明珠，无睡无眠无梦。无梦。无梦。五彩云踪继踵。
传语终南道众。早把良缘勤种。保守气精神，调摄乌龟赤凤。赤凤。赤凤。化粒金丹高耸。
三髻山侗爱笑。好弱归之一笑。不是我如斯，有个内容欣笑。欣笑。欣笑。真乐自然欢笑。
三鼓孤眠内守。重把玄门频扣。唤觉个中人，自是玉关无漏。无漏。无漏。姹女婴儿携手。
一避无涯火院。二避利名萦绊。三避敬钦频，自是田分三段。堪看。堪看。金玉结成光灿。
二鼓孤清妙用。颠倒倒颠看供。遍地长黄芽，便觉个中无梦。无梦。无梦。八味水流梁栋。
信步如同云水。看遍秦川入水。不似栋梁间，万派逆留神水。神水。神水。便是山侗真水。
物外洞天金雨。浇溉九还之数。猿马两澄澄，自是性停命住。命住。命住。产个胎仙飞举。
传语两宫道士。日用剪除尘事。炉炼白朱砂，内境内容瞻视。瞻视。瞻视。此际山侗参侍。
四鼓孤眠内守。谨谨小心防寇。慧照破邪魔，自是金精无漏。无漏。无漏。一点灵光结就。
泼杀无明业火。保守炉中水火。固养本根源，决要水中生火。生火。生火。便是山侗真火。
五鼓孤眠内守。湛寂无中得有。应物处真常，自是神丹无漏。无漏。无漏。显现胎仙清秀。
四鼓婴儿跨凤。姹女欣然持鞚。性命两停停，自是睡轻无梦。无梦。无梦。瑞气祥光簇捧。
宝殿金门玉锁。要看搜寻云朵。无影钥匙儿，便把转关剔过。剔过。剔过。自是无升无堕。
莫讶迩来栽竹。非恋眠前碧绿。惟爱岁寒心，使我自然不俗。不俗。不俗。清静志坚仙福。
谭马丘刘四绝。好弱各无分别。因遇别东牟，故访西秦养拙。养拙。养拙。直要清贫做彻。
马劣猿颠浊梦。虎绕龙蟠清梦。无作更无为，性住命停仙梦。仙梦。仙梦。气结神凝无梦。
物外茅斋映竹。一饱残羹冷粥。乐亦在其中，记得风仙叮嘱。叮嘱。叮嘱。保养灵明性烛。
二鼓孤眠内守。云绽遍天星宿。日月两交光，自是宝瓶无漏。无漏。无漏。起陆龙蛇战斗。
便把那人喝住。莫使狂行一步。日日处真常，自有神珠堪顾。堪顾。堪顾。共作长生伴侣。
志在环墙养拙。是是非非不说。终日似憨痴，逗引个中欢悦。欢悦。欢悦。便是山侗活业。
一鼓乾坤入洞。便把虚无拈弄。离坎自交宫，澄湛寂然无梦。无梦。无梦。别我魔军大恸。
一鼓孤眠内守。宝陆用云耕透。密种紫芝苗，自是洞天无漏。无漏。无漏。坎虎离龙交媾。
此个散人姓贾。悟彻身躯是假。急急便投真，物外修完纯嘏。纯嘏。纯嘏。内饮何须持斝。
物外先生姓景。酒色气财常警。稍稍觉偏颇，不待他人自儆。自儆。自儆。得步长生内境。
且做尘中急足。有日清闲愿足。随分更随缘，自是常常知足。知足。知足。捉住金乌三足。
入道休愁不肯。回首不过寒况。一志不荣身，愿把众生提拯。救□。救□。救□心行平等。
师父说开颠倒。别是一般运造。外事削来无，便得里头寻讨。大道。大道。清净身有丹灶。
师父今朝烛。尘事不堪齿录。离别富春姑，各自炼烹金玉。听属。听属。了了真如愿足。
人我两无分别。个内须教莹彻。营养本来如，渐觉真欢真悦。亲说。亲说。得见洞天明月。
不论赵州几碗。更不卢仝请唤。祷告太原公，免了睡魔厮玩。明灿。明灿。得见长生道岸。
视手谈欢乐。子观之迷错。本运玄机。个却为戏谑。作。言作。怎解搜这着。
载忧多欢少。遇修仙无老。者离家缘，蚁穿珠通道。首脑。首脑。郎田生瑞草。
地肺重阳师父。化我百朝扃户。却欲报师恩，三载愿心环堵。餐素。餐素。体挂灵明纸布。
惆怅烟霞伴侣。坚意辞予归去。不念我伶仃，守一清清环堵。环堵。环堵。终日无情无绪。
德茂元公兄弟。月帔星冠随意。奉劝更修持，炉炼丹砂无比。无比。无比。占得蓬瀛仙位。
不得迎之见首。怎得随之见后。仰视愈弥高，钻刺转加坚厚。坚厚。坚厚。悟彻头头观透。
欲要病源除削。便把尘缘拈却。心上去忧愁，性内真欢真乐。真乐。真乐。此者仙家一著。
权老万缘一撇。意马心猿顿歇。杳默湛澄中，无影人人欢悦。欢悦。欢悦。性似清风明月。
悟彻人生能几。笓了满头虱虮。乐道处真常，十二时中炼己。炼己。炼己。做个神仙纲纪。
欢乐涤除烦恼。清静自无尘恼。真气遍三田，结聚琉璃玛瑙。玛瑙。玛瑙。自是还金补脑。
悟道姑姑姓李。弃了人情俗礼。决裂似男儿，搜获玄中玄理。玄理。玄理。只在西江月里。
妻妾儿孙一假。金玉珍珠二假。三假是荣华，幻化色身四假。知假。知假。说破浮名五假。
悟道散人姓岳。秘密玄机把握。终日抚心琴，便是蓬莱仙乐。仙乐。仙乐。聒透身中华岳。
此个散人姓傅。不恋荣华贵富。物外做修持，玄妙性中分付。分付。分付。蓬岛将来趋赴。
此个散人姓谢。富贵荣华不藉。猛烈入玄门，修葺洞天台榭。台榭。台榭。自有花开不谢。
一志孤清守道。十地遍生芝草。百行谨行持，千日炼成真宝。真宝。真宝。万劫容光转好。
貌先生姓古。中不讲之乎。壬妙处用功夫。道是他省悟。亦玄门得趣。飞玉兔金乌。君相伴化顽愚。意如同数罟。
我石榴栗果，金却要公猜。衣引个白衣来。是人非不采。学非干大道，元营养婴孩。端午正出君怀。印何曾姓蔡。
常清常净常闲。脱尘凡。自在逍遥云水，访龙山。琼浆酒。无中有。养金丹。炼就重阳归去，列仙班。
闲行闲坐闲眠。养丹田。常把东西南北，合和煎。处玄妙。波中燎。用抽添。五彩霞光覆载，一胎仙。
杨柳枝词扫一篇。寄谁边。一于一郝二刘仙。诉些言。好与丘刘谭马子，共搜玄。九还七返行功全。去朝元。
猛弃荣华儿女妻。悟玄机。腾腾兀兀任无为。做憨痴。云水不游芳草径，内行持。功成行满独何之。赴瑶池。
日里金鸡叫一声。梦初惊。清风枕上有馀清。酒初醒。雾卷云收天似水，月初明。虚堂寂寂绝尘情。性初平。
金汞定。富人荣非我景。子何忧。叹浮生鬓染秋。生慧草。早修心端的好。道胜侯。袖携云访玉楼。
然传旨。下清吟专谢纸。帛迁延。笔书笺鑺见前。开微寡。擘悭心当舍下。惠群仙。却酬君诗百篇。
传天际。小金婴能补缀。白绒清。物随针绣我心。灵无影。八刀圭谁可饮。友张翁。客邀观七宝宫。
心数岁。久休心成妙最。好心磨。琢心开疾似梭。飞玉性。上无瑕真自净。有何愁。恼吾官心不休。
圭烂饮。后玄机宜再审。上田田。了真功得自然。中莲绽。是为仙无失陷。了心休。继海蟾的祖刘。
养家苦，赡他人。衣丰食足尚嫌贫。运机心，丧了真。修行好，作闲人。自然忧道不忧贫。炼顽心，养至真。
养家苦，没程头。一朝身死作阴囚。见阎王，不自由。修行好，有程头。三千功满不为囚。做神仙，得自由。
修行易，断情难。始初分解最艰难。譬无常，破尽难。心开悟，没疑难。觉从前事养家难。学神仙，有甚难。
思微妙，想尘缘。两般搜索要精研。但知空，向道坚。心清净，意通玄。自然知道没言传。达无为，作大仙。
养家苦，为妻男。是非荣辱饱经谙。限临头，事怎甘。修行好，子端南。神丹灿烂弃行庵。宴瑶池，德饱酣。
养家苦，似蜂虔。采花成蜜为谁甜。肯堤防，蛛网粘。修行好，做风虔。舌生津液玉浆甜。溉黄芽，无惹粘。
养家苦，没休期。危危险险似围棋。被人祈，无祷祈。修行好，最稀奇。姹婴争把虎龙骑。献胎仙，凤与麒。
养家苦，特贪饕。家丰又待望官高。遇危难，无计逃。修行好，不贪饕。埋光隐迹恐名高。处无为，生死逃。
养家苦，恋尘缘。铺谋活计望千年。奈凡躯，不久坚。修行好，结良缘。功成行满不排年。做神仙，因志坚。
养家苦，喜相违。常常思想死生危。怕从前，火院围。修行好，处无为。神珠光彩透帘帏。现灵童，相貌威。
养家苦，镇常忙。忙来忙去到无常。作阴囚，住鬼房。修行好，不曾忙。闲闲闲里守真常。得修完，玉洞房。
养家苦，火坑深。万尘埋没不能禁。遇风仙，物外寻。修行好，炼阳阴。净清能见水中金。现光辉，罩宝岑。
三更里，明月正把乾坤照。吓得邪魔，千里不见了。退尽阴兵，不用刀圭妙。海底龟蛇，自然相盘绕。
四更里，无事好把真经看。句句幽玄，说道教修炼。不用水火，不用柴和炭。炼就灵丹，万两金不换。
五更里，天晓架上金鸡叫。有个忙儿，拍手呵呵笑。放饱牛儿，快活睡一觉。行满功成，自有丹书诏。
一更里，端坐慢慢调龙虎。运转三关，透入泥丸去。龙蟠金鼎，虎绕黄庭户。这些儿工夫，等闲休分付。
二更里，二点阴阳真气妙。上下三关，休教差错了。姹女婴儿，两个都放娇。金公黄婆，自然匹配了。
轮不催生灭。焰里莲开五叶。得金花，成芝草，分无阙。生马钰愚人，然悟家缘痛切。劈恩山，明千古，谈心月。
好性子，好性怀。不须香火不须斋。戴云包，免了灾。内修个，不凡胎。忘机绝虑屏尘埃。产灵童，有大才。
灵寿杖，献夫人。拨开世网易开尘。助行步，出爱津。打有著，拄为亲。敲昏琢暗求清神。挑明月，显至真。
马风子，未通玄。性昏识昧不翛然。倚仗予，枉了贤。听予劝，莫推延。速当离我便参禅。就有道，而正焉。
王待诏，善传神。日常心意在他人。便都忘，自己身。如省觉，出迷津。逍遥坦荡啰哩凌。乐清闲，得悟真。
离尘网，出凡笼。髼头垢面类愚蒙。眼如盲，耳如聋。金为箭，玉为弓。木人射透水晶宫。赴蓬瀛，玉路通。
灵寿杖，寄何人。陇西节副拨红尘。剔开道，离苦津。常携执，求为亲。擒猿捉马气和神。挑圆相，现本真。
炎炎火，滚滚汤。中间一点忒清凉。更玲珑，分外香。生祥瑞，吐祥光。瑞祥光彩结红霜。产胎仙，现玉皇。
志为剑，慧为刀。石娥劈玉见金鳌。戏青莲，跃碧涛。刀圭饮，胜香醪。六三公子著绯袍。系云腰。万万遭。
云中子，是苏公，听予休要头髼松。顶华阳，巾九峰。当行化，代山侗。云游西北访崆峒。阐善缘，立教风。
心平等，寿延长。修完七宝聚三光。悟全真，万事忘。玉花绽，金莲芳。馨香滋味满斋肠。行功成，现玉皇。
长寿酒，安乐杯。能医百病正当时。助清吟，乐道归。将进酒，凤衔杯。香山会上惜芳时。醉仙吟，月下归。
玄中妙，没言传。劝君休纵马猿颠。爇心香，达圣贤。圣贤喜，赐良缘。暗中细细剔根源。性灵灵，得做仙。
知县女，个真真。年将二六乐天真。敢求乞，任求真。天赋性，慕修真。将来功满内全真。跨祥云，礼上真。
擒云马，纵云骖。行歌蹈舞放婪耽。任傍人，笑我憨。明六六，悟三三。三三六六味香甘。广收拾，不属贪。
张都料，最奔波。盖因手作忒偻儸，惹偻儸，没奈何。听予劝，离巢窝。闲闲闲里炼冲和。得真修，止大罗。
休执著，莫贪求。心头休要起闲愁。住行处，常自由。能如此，应真修。擒猿捉马炼霜球。行功成，赴十洲。
张谦天，慕子迁。李公实等恋家缘。怎生得，通妙玄。离俗海，水云边。会仙庄上种金莲。行功成，性月圆。
休执拗，莫痴顽。休迷假相莫悭贪。休起愁，莫害惭。听予劝，访长安。逍遥坦荡得真欢。守清净，结大丹。
外休著，外休搜。外边并没好因由。外无真，外事休。内堪补，内填修。内中清净水云游。内光明，内貌周。
岐阳镇上丹霞观。主张公手段。段丹田照管。顾常明灿。然内景真堪看。透性无紊乱。道祝贤遐算。得神仙伴。
仙老真禅老。万缘拂扫。下心最妙。俄然了。神气精三宝。闲烹炉灶。丹成惊早。真如好。
泉西里云朋董。访扶风钰洞。话真铅真汞。火如何弄。分清净功能总。蚁穿珠九孔。午倒颠成珙。性真堪宠。
予属付须当认。取本源清净。意清心除境。灭心忘尽。形八戒持来正。洽灵灵心印。结光辉禅定。是神仙准。
夫妇听裁断。好生舍拚。男儿休管。俄然断。恩爱无萦绊。渐令火锻。明明光灿。山侗唤。
一片无为霜雪心。自然尘事不能侵。长舒云袖舞双林。九转丹砂生紫雾，一溪白玉养黄金。山侗唯恨少知音。
今日常行恻隐心。幽微玄妙要人侵。双垂云袖舞琼林。水里搜寻木上火，火中营养水中金。云朋霞友作知音。
物外修持物外圆。搜玄搜妙认根源。牢擒意马与心猿。先把虎龙收在鼎，自然铅汞得归元。神凝气结性团圆。
朴住虚无撮住空。岂分南北与西东。丹砂只在笑谈中。性命不由天地管，一声珍重别山侗。羽轮飙驾赴蓬宫。
七十光阴似箭忙。夜消其半可悲伤。那堪日日顿无常。更想上床鞋履别，寻思恋个甚郎娘。不如物外做风狂。
三髻山侗化卧单。诸公休要做艰难。三条乾布有馀宽。每幅度量须六尺，通为二九体长安。不愁炎暑与严寒。
立个上天真法梯。无形无影亦无基。一条捷径入无为。自在逍遥真活计，常清常净乐希夷。自然天地悉皆归。
霞友中条胡子金。金波玉滟涤胸襟。襟襟云水到如今。今看无为庵妙记，记中字字灿予衿。衿拖光彩怎生禁。
破戒山侗说一场。吃人耻辱不惭惶。迩来酷好饮琼浆。玄玉玄金盈宝鼎，真男真女满丹房。贪心更待住蓬庄。
昔日施为狡猾心。闻人活路向前侵。暗生荆棘闹如林。不顾伤神并损气，欲求积玉更堆金。行尸走骨作知音。
若非云游到渼陂。争知此处隐瑶池。人人怪我不留题。壁上珠玑碑上玉，交光灿烂有馀辉。何须马钰再吟诗。
外乐何曾内动心。个中无口会哦吟。声声清雅透琼林。善听要听听不得，如聋似瞽可追寻。恁时仙佛作知音。
养就三丹未得闲。化人入道认清闲。真欢真乐应真闲。更把三丹通一炼，行功圆满显神丹。胎仙捧出紫金丹。
好个中条胡讲师。通儒明道达禅机。自然悟解这些儿。石女醉归金虎窟，铁牛耕入火龙池。胎仙采得紫灵芝。
决裂修持是郝仙。孤云野鹤最翛然。我虽环堵望齐肩。日日炼心烹药鼎，时时运火补丹田。功成同上大罗天。
马钰常凭佛作为。无为心内起慈悲。寻声救苦做行持。一切女男如父母，见他生死十分危。须当立个上天梯。
澹泊修行不肯行。常忧冻馁逞多能。岂知饱暖欲性生。且恁寂寥潇洒过，休迷尘事与华荣。常清常静大丹成。
自愧无缘去大梁。亦无心意学贤良。夷门道友我思量。予在环墙调水火，诸公何日绝炎凉。山侗叮嘱悟黄粱。
净净清清净净清。澄澄湛湛湛澄澄。冥冥杳杳杳冥冥。永永坚坚坚永永，明明朗朗朗明明。灵灵显显显灵灵。
瓦罐先生俗姓于。三千里路乞残馀。逍遥坦荡称吾徒。常认此般真活计，自然不受世情拘。修完性月照冰壶。
性烛光辉见玉壶。心香馥郁袅金炉。刀圭烂饮醉真如。花萼楼前横走马，华阴县里倒骑驴。五灵年少捧神珠。
玉女瑶仙佩玉瓢。芰荷香里弄风飙。西江月内采芝苗。九转功成长寿乐，三田宝结恣逍遥。迎仙客去上清霄。
玄上玄玄且莫寻。日常除划我人心。清闲欢乐作知音。莫向灵台留一物，自然结正水中金。恁时云步上瑶岑。
莫把修行作等闲。身闲不似放心闲。运行日月莫教闲。保养下丹无漏泄，方迁绛阙炼中丹。上灵宫满得三丹。
水狗喷烟罩玉轩。火牛入海种芝田。白莲花朵间青莲。碧眼胡僧眉拂地，霜毛兔子角冲天。如来圆相本来圆。
清净无为锁密机。金波玉滟结刀圭。奇哉妙矣至幽微。捉住杳冥昏默处，能餐能饮更能携。无中养就化生儿。
无作无为道庶几。不须把钓坐渔矶。常清常净好根基。玉液通传心绝虑，金光溉济性忘机。处玄通妙合三机。
十一吾侪一个来。十人缘绊未心灰。莫教失脚落轮回。早早投玄离苦海，闲闲炼气养灵胎。功成同去赴蓬莱。
一饱馨香野菜羹。临溪对竹自吟赓。不妨斡运甲和庚。何是道人真活计，日当卓午打三更。连云和月一齐耕。
休羡罗帏与绛绡。红炉跳出碧尘销。玄中玄妙有缘消。颠倒阴阳真了了，不分白昼与清宵。一轮性月上丹霄。
决烈修持大丈夫。专心致志免三涂。冰清玉洁个尘无。空里人头欢笑落，壶中斗柄斡旋舒。丹成九转驾云舆。
一志投玄绝利名。二无尘事气神清。三光攒聚永安宁。四序不分真造化，五般霞彩结成形。六铢衣挂鹤来迎。
万种全般教得人。怎生教你绝心尘。悟来方可得良因。怕死自然恩爱断，忘机决定气神淳。无为清净合天真。
大悟浮生不恋家。大乘体调不奢华。大通玄妙不矜夸。大德建修真活计，大丹烹炼好生涯。大丹成就步烟霞。
舍了家缘更舍身。即非喂虎济饥鹰。幻躯识破自忘形。无耻无羞无染著，逍遥坦荡气神清。心中真佛现光明。
闲是闲非不可听。那堪日日自谈论。暗伤功行损氤氲。舌是祸根牢锁闭，寻常省启祸之门。自然性命得长存。
意恶心顽烟火生。口张舌举是非生。伤人害己过潜生。辩者自然为不善，善人不辩善芽生。无争上士得长生。
炼到无心正用功。玉堂深处弄清风。倒颠颠倒结殷红。万派寒泉枯药鼎，一轮明月出圭峰。本来面目赴仙宫。
舍了荣华物外居。的端妙处用功夫。坎离宫内弄清虚。猛虎口中调玉齿，骊龙颔下夺神珠。这般手段称吾徒。
奉劝须看清静经。脱仙模子好搜寻。湛然常寂理幽深。常处真常常应物，自然无欲亦无心。运行日月作知音。
山峭。彩霞照。一颗神珠常吐耀。无穷瑞气长笼罩。更有祥烟袅袅。三清专遣青童诏。报道无为功要。
调笑。论微妙。月内银蟾端千跳。中宵日里金鸡叫。坎虎离龙围绕。忽然撞著姹婴召。共守丹炉了了。
兵辱我。戟丛中谁解祸。辩如锋。木和同是夏公。今清脱。兔日乌同作活。底然香。谢恩人鱼鼓张。
今拜别。住逍遥金玉宅。处门开。里人人不复来。金成宝。脉婴儿擎玛瑙。与山侗。去蓬瀛礼吕公。
里悟传灯，炼真如镜。把光辉，满载驱风省。视风轮莹。内显琼釭面。灵童静。肯婪尘复载驰。风惺月仙家景。
日风仙活。我惺惺洒。去关西阐妙玄，么马。宅须当舍。利子无价。事心难挂。德方而著德圆，口马。月齐高下。
名成好息心，利遂堪回首。猿马不轻狂，龙虎相交媾。常教玉户开，莫使金关漏。九转大丹成，万劫神清秀。
三光固下元，六度清中阙。九转上元灯，照见长生月。无分昼夜明，光彩连绵发。显出个胎仙，生死今番越。
迷迷苦海游，缘甚尘抛摆。深谢本师钩，钓向关西界。心无喜与忧，化道崇真快。未敢上丹霄，且结金莲会。
休心绝是非，灭意除人我。酒色气财无，生死轮回躲。祥光结宝花，玄露成珠颗。自是遇仙槎，便得携云朵。
勤勤物外修，谨谨心中扫。渐渐绝尘缘，细细通玄奥。灵灵大药成，灿灿神光好。得得遇仙槎，稳稳归蓬岛。
年苦志不求奇。公寻者希。夷猛悟笑微微。华枉用机。予偃，婴肥。宫祥瑞围。传心印谨相依。灵神自飞。
猿急。猿不动真吾客。真吾客。传灵榭，金间隔。真修炼非凡测。珠光莹难尘溺。难尘溺。生灵焰，消烟息。
魔急。魔怎乱修仙客。修仙客。谈玄妙，男远隔。求寸禄人休测。乡无漏难漂溺。仪运转，行真息。
漠。洗涤蓬莱阁。蓬莱阁。浮动，撼摇琼廓。炉炼丹阳药。镇日精神恶。精神恶。钰得诀，无堕落。
急性更为慢性。意静自然心静。憎爱两俱忘。绝炎凉。虎绕龙蟠光莹。丹结玉童邀请。舞袖出昆冈。赴蓬庄。
休要强贪名利，休要恋妻男。免轮回，生死苦，做痴憨。清净自然明道，神气自相参。功成朝玉帝，跨云骖。
杏花零落燕泥香，閒立东风看夕阳。倒把凤翘搔鬓影，一双蝴蝶过东墙。
昨日东周今日秦，咸阳烟火洛阳尘；百年蚁穴蜂衙里，笑煞昆仑顶上人。
故国五千里，孤帆四十程。客怀偏浩荡，乡梦不分明。万折河流曲，三更斗柄横。不眠方晏坐，野寺又钟声。
闲把心香暗爇。三界十分通彻。四海遍天涯，都是全真枝叶。枝叶。枝叶。撞透清霄明月。
春日龙阳春睡。悟得春光真意。红日正三竿，却被春风惊起。惊起。惊起。万事一场春寐。
说破劳生如梦。个个昏迷虚梦。默地悟心开，达了真通清梦。清梦。清梦。谁信真人无梦。
我向幽窗守拙。勘破春花秋月。得意便归来，好把身心休歇。休歇。休歇。锻就一炉春雪。
道友三冬炼睡。炼做陈抟苗裔。咫尺过新春，昼夜须当加瑞。加瑞。加瑞。点点直教着地。
节令重阳闲步。直至武清南渡。极目看嘉祥。水茫茫。连日阴沉微雨。正在芦花深处。游乐水云间。望西山。
每夜三更问话。说破人情虚假。个个悟真宗。道心通。要望秋阳回意。莫纵高眠春睡。指日复归来。笑颜开。
身逐东川道友。有客西山专候。真意是如何。啰凌啰。七十古为稀少。今我六旬还到。浮世不坚牢。醉陶陶。
十月小春时令。万物归根安静。独我水云间。过东山。直指古燕无定。老也敢违天命。回首望终南。再来参。
不避春风迢递。来往默通真意。那个是吾家。信天涯。本性玄通无托。到处一身安乐。了了没西东。住云峰。
三老共全清福。终日游山不足。坐卧白云中。看青峰。饭罢东坡石上。谈笑开怀豁畅。妙景可忘忧。对清流。
深谢将书来请。才到西岩春令。百鸟正喧呼。乐无余。道众满川和气。醮罢更看天意。缘契合虚谷。任西东。
随处道人道友。勿使人情浓厚。凡百在平常。少灾殃。别后应当西迈。接待往来宁耐。他日要相参。望终南。
九九严凝冰结。山后朔风凛冽。西去意如何。啰凌啰。道友一声珍重。慎勿使他心动。志气要平和。道无魔。
但愿身安心静。谁羡往来迎请。正教满天涯。过流沙。师意真慈普度。应系群生开悟。积行要无边。性方圆。
行过天涯海角。未似西山心乐。兴尽复东还。鬓多斑。彼此年过耳顺。别后有何凭准。唯愿各心休。永无忧。
十月蔚罗行化。去送来迎车马。和气满山川。教风传。别后何时再遇。唯愿各心开悟。功积要三千。化灵仙。
我爱怀仁冬月。炕暖窗明堪歇。天意不教闲。过南山。东去西来非愿。海角天涯将遍。道果尚难成。又登程。
未达难通天令。谁解洞中生静。道在有无间。隔千山。去住绝疑心定。任运逍遥随命。终日不迷南。更何参。
风高木叶脱，从此晓寒新。积雨见初日，远山如故人。烟村一苇渡，野寺数家邻。独念行藏异，沙鸥未我驯。
龙柱雕犀锦面妆，春风一抹綵丝长。新声不用黄金拨，玉指萧萧弄晚凉。
琼花春岛百花香，太液池边夜色凉。一曲《六么》天上谱，君王曾进紫霞觞。
鸾舆五月幸龙冈，宣唤新声促晓妆。拨断冰弦秋满眼，塞天云碧草茫茫。
越罗蜀锦旧衣裳，赢得旁人识赐香。莫对琵琶思往事，声声弹出断人肠。
不持斋戒不看经。不论金丹共五行。玉瑟闲调月正明。韵轻清。响彻瑶台十二层。
几人学得我风流。疏尽尘缘散尽愁。闲品羌笛驾白牛。好因由。四大神舟任意游。
本来真性唤神仙。为爱幽栖远市廛。独隐山堂妙最玄。乐恬然。欣即高歌困即眠。
三田常用铁牛耕。种得黄芽渐渐生。法雨时时浇灌频。转滋荣。采摘归来上玉京。
四时流转急如梭。百岁韶华屈指过。惟愿人人出爱河。养冲和。功满超升赴大罗。
逍遥坦荡绝忧愁。管甚流年春复秋。露地安眠放白牛。晚烟收。一曲高歌古渡头。
闲闲闲里忆王孙。今幸相逢语笑频。各各勤修精气神。行功臻。同宴桃源碧洞春。
云何便会做痴憨。只为番番世事谙。度日随缘不外贪。处云庵。渴饮醍醐味转甘。
平山刘。神山刘。更易俗流作道流。人情誓莫留。悟骅骝。悟骅骝。灿灿神珠得自由。光明常逗遛。
慕全真。处全真。举动行为务正真。惟凭一志真。合天真。契天真。十二时中守内真。头头现本真。
脱樊笼。离樊笼。无变无迁抱始终。直须显志洪。积真功。累真功。真正无私合大空。炉中丹自红。
李志持。做修持。早把心田荆棘治。休教下手迟。汲华池。灌华池。劣马颠猿不骋驰。功成拜玉墀。
大非为坚固，今迷执居家。还悟得紫灵砂。弃琴棋书画。载殷勤锻炼，中养就名花。今知味岂须夸。日功成无价。
奉劝修真仙众。日用全凭实行。乌兔疾如梭。莫蹉跎。遇景勿念心动。坐卧住行安静。只此是功夫。合虚无。
来万事心头少。隐任他昏晓。兀但忘谈笑。限谁愁恼。闲愈觉冲和好。后午前功了。补衰颜重少。检仙无老。
仲夏蓂开四叶初。仙姬分秀下云舆。祥光瑞气共相扶。法性殊无尘事累，灵安那有世情拘。自然遐寿等麻姑。
定心惺。识心停。主客同宫湛湛宁。人牛不见形。性真灵。像真灵。动静无为混杳冥。圆空上下经。
命还空。性还空。物我双忘阐慧风。冥冥一混同。运神功，契鸿蒙。反素灵光天地中。虚形处处通。
饮息时时药味加。五神运起海金沙。天河仙子度灵槎。水满金城凝露冷，人牛不见月空华。清风捧拥笑归家。
三八为刀息缓留。圭凭戊己吸呼修。飞伏十干证添抽。造化结成仙药体，依时饵讫御神游。日飞天外得优游。
勤饮刀圭炼极阳。薰蒸药味透天香。旋喷甘露返魂浆。烂饮醺醺长日醉，婆娑飞舞应笙簧。陶陶真乐上天方。
离坎升沉气不迷。天门减息饮刀圭。月宫飞出日中鸡。东北朋生调玉兔，两情和气吐虹霓。烹成火枣玉童携。
多情去后香留枕，好梦回时冷透衾，闷愁山重海来深。独自寝，夜雨百年心。
将来书信手拈着，灯下姿姿观觑了。两三行字真带草，提起来越心焦。一半儿丝挦一半儿烧。
书来和泪怕开缄，又不归来空再三。这样病儿谁惯耽？越恁瘦岩岩。一半儿增添一半儿减。
碧云天，黄花地，西风紧，北雁南飞。晓来谁染霜林醉？总是离人泪。
五更月落，渐觉东方晓。谷里真人，已见分明了。玉户鸾骖，金顶龙蟠绕。打破虚空，万道金光皎。
一更端坐，下手调元气。混沌无言，绝念存真意。呼吸绵绵，配合居中位。拨转些儿，黍米藏天地。
三更鸡叫，冬至阳初动。取坎填离，直向泥丸送。火运周天，炉内铅投汞。九转丹成，白雪飞仙洞。
二更清净，心要常虚守。默默回光，照见无中有。赶退群魔，振地金狮吼。顷刻功成，便与天齐寿。
四更安乐，万事都无想。水满华池，浇灌灵根长。静里乾坤，仙乐频频响。道大冲虚，名挂黄金榜。
老境心便多暇。束缚尘缨高挂。饭饱去寻君，闲步闲吟闲话。闲话。闲话。过眼纷华都罢。
半世随波从众。几被狙翁调弄。富贵苦相谩，一枕槐根春梦。春梦。春梦。况复此身无用。
友道雨翻云覆。胶漆几人持久。遣兴漫题诗，客至有钱沽酒。沽酒。沽酒。径入醉乡无有。
仁宦须求遭遇。不顾已沾泥絮。攘攘世间人，总被虚名引去。引去。引去。光景促于朝暮。
晴倚层阑，飘飘醉上青鸾背。飞云崩坠。万叠银涛碎。青嶂白波，非复人间世。人怀霁。夕阳有意。返照千山外。
春雨如膏，最怜适与清明遇。晚晴庭宇。画出樊川赋。冉冉行云，低拂垂杨度。春如许。乱花深处。几点蔷薇露。
婺女呈祥，瑞光分自云衢烂。凤萱金灿。留待佳辰绽。林下丰容，闺壶瞻仪范。香萦篆。玉颜如练。岁岁长康健。
秋气平分，郁葱都作充闾喜。玉堂风味。磊落青云器。醉墨乌丝，绿绮传湘水。千秋岁。月波如洗。长照金尊里。
碧玉环深，一尊同醉清明后。绿阴晴昼。多少闲花柳。身世虚舟，日月惊跳走。谁豪右。忘怀惟有。拍泛船中酒。
千古诗坛，苦吟谁得风骚妙。羡君才调。一蹴无边徼。岁岁中秋，喜见朱颜好。霜蟾皎。一尊倾倒。万事秋毫小。
秋气平分，画阑桂树秋香底。良辰美景，拚取花前醉。彭寿添君，白也诗堪拟。高歌起。月波如水。长照金尊里。
露影庭萱，一枝金绽钗头凤。宝花香供。寿席光浮动。懿范闺门，姻族同推重。琼杯捧。二亲安宠。共醉玻璃瓮。
谁惜幽居，故人相过还晤语。话余联步。来看花成趣。春雨霏微，吹湿闲庭户。香如雾。约君少住。读了离骚去。
春雨空蒙，晚来点缀闲庭景。一床灯影。润入琴丝冷。清夜沉沉，谁慰孤怀耿。云生鼎。倚窗高咏。爱此春宵永。
好雨知时，万金欲买初无价。种花才罢。似为芳枝下。花重宫城，好个风人雅。从飘洒。探花走马。明日春如画。
端正楼空，一枝春色谁偷得。夜来消息。暮雨胭脂湿。倚竹佳人，翠袖娇无力。须相觅。一尊休惜。转首春狼藉。
倚槛清歌，一声高遏行云住。长河倾注。不煞曦轮暑。燕寝清香，画栋珠帘雨。人何处。一尊绿醑。满眼青山暮。
杨柳青青，玉门关外三千里。秦山渭水。未是消魂地。坦卧东床，恐减风云气。功名际。愿君着意。莫揾春闺泪。
春雨添花，绕阑来看花开否。海棠红瘦。绿叶花如豆。梨雪生香，近在清明候。花为友。莫轻孤负。预问邻家酒。
红叶当阶，朝来拨土红芽秀。画阑晴昼。凭暖佳人袖。一粒丹砂，谁点仙根透。从今后。为渠酿酒。去作花间友。
一榻清风，故山邂逅欣相遇。绿阴池树。荡漾瑶翻处。赤日红尘，前日中条路。人良苦。壮心如故。快叱王阳驭。
纸帐梅花夜色清。行云香湿堕银屏。惜花人老若为情。对酒当歌须适意，凌烟图象是虚名。千年编简几人青。
旅馆灯青夜色曛。据床谈剧作春温。胸中云梦入雄吞。清议素高乌府月，秋霜低厌涨江云。吴山山下惜轻分。
绿树连村际碧山。春风吹水涨黄湾。沙汀苹满钓舟间。薄宦崎岖清议里，风烟吞吐画图间。夕阳明处鸟飞还。
露榻风帘烛影摇。故人留话慰萧条。徘徊花月可怜宵。天淡有云空漠漠，月明无雨更翛翛。洞天归路踏琼瑶。
月色都输此夜看。人心偏处即多悭。碧云吹恨满瑶天。尽着冰壶凉世界，故将阴巧妒婵娟。桂香和露温幽弹。
梅点冰梢蜡蒂凝。兰芽珠树斗鲜明。团栾香火此时情。避世远惭金马客，现山人道老人星。雪边岩桧尽青青。
隋末唐初与汉亡。干戈此际最抢攘。一时人物尽鹰扬。褒鄂有灵毛发动，曹刘无敌简书光。争教含泣到分香。
珍品无多百和浓。露沾婆律湿兰丛。喜分新供到南丰。螺甲未融金雀饼，芳菲已梦碧湘宫。宝猊先障绣帘风。
雨点鸣铙裂竹声。并随牙板一时停。词源都作建瓴倾。白羽挥开诸葛阵，苍涛翻动宪王陵。低空知有彩云横。
雨势苍山共一云。雨声作气张三军。秋风亭下叶缤纷。官事何忧严限促，天心不负老农勤。夜窗孤客尽先闻。
风柳婆娑半亩阴。两枝巧与道相邻。树头幽鸟似知音。马上行人思困睡，天边赤日欲流金。解鞍休惜濯烦襟。
红翠丛中样度新。桃花扇影驻行云。隋唐嘉话阅来真。一片锦帆浮汴水，两京花柳暗风尘。彩声会动凤城春。
六合澄清到一家。颙颙文物望中华。未容诗礼养兰芽。松柏后雕元有待，圭璋涵润本无瑕。诰恩行堕五云花。
十载烟花紫紫游。嘉谟曾补翠云裘。归来尤荷宠光优。画戟清香高北里，虎符金节照南州。寿波无惜卷吟瓯。
矍铄当年汉伏波。紫微垣外待雕戈。笑骑天驷下天河。华发雅宜麟阁画，春风先送武城歌。朱颜休惜卷金荷。
十载相期紫禁游。一官谁想客西州。春风闲倚仲宣楼。四海论交真益友，一年好处是中秋。寿波无惜卷金瓯。
补衮功深浴凤池。好贤人道似缁衣。佩声清音见委蛇。千岁寿祺阴有积，两宫恩眷古来稀。东山歌酒乐时熙。
老雨长河壮怒涛。客亭夜久听喧号。平明两涘渺江皋。沙尾没来渔箔短，危樯看处客帆高。斜阳汀草乱青袍。
蓟北分携已六年。秋风淇上又离筵。一尊情话重留连。内史调兵惟汉相，春潭通漕笑韦坚。岳云抛翠上吟鞭。
青鸟西传燕尔期。乘龙喜气见修眉。芳悰浓似去年时。禁脔名香天盼重，玉台春暖镜鸾栖。人生乐处是新知。
朋盍华簪醉未沾。主人张乐见厌厌。一声银甲裂霜缣。涧水咽冰翻陇怨，将军出塞忆蒙恬。碧桃花底玉笙惉。
翠竹连村映白沙。小冈回抱一川斜。旋开幽沼听鸣蛙。樵客局边惊橘乐，黄尘门外任蜂衙。树头山色晚来佳。
满意苕华照乐棚。绿云红滟逐春生。卷帘一顾未忘情。丝竹东山如有约，烟花南部旧知名。秋风吹醒惜离声。
采菱人语隔秋烟，波静如横练。入手风光莫流转。共留连。画船一笑春风面。江山信美，终非吾土，何日是归年？
平阳好处是汾西，水秀山挼翠。谁道微官淡无味？锦幛泥。路人争笑山翁醉。西山残照关卿何事？险忙杀暮鸦啼。
子知公莹，在廛中聘。意猿心不肯收，论荣华命。齿存真性，处清中静。向虚无境内寻，步蓬莱景。
反会做他出舍郎。便风狂。成功行，到蓬庄。奉报那人如惺悟，好商量。五更里，细消详。
王更哩啰出舍郎。没堤防。无遮碍，过明堂。一颗明珠颠倒衮，瑞中祥。昆仑上，放霞光。
一更哩啰出舍郎。离家乡。前程路，稳排行。便把黑飙先捉定，入皮囊。牢封系，任飘扬。
三更哩啰出舍郎。最相当。神丹就，养儿娘。一对阴阳真个好，坐车厢。金牛子，载搬忙。
二更哩啰出舍郎。变银霜。汤烧火，火烧汤。夫妇二人齐下拜，住丹房。同眠宿，卧牙床。
认得五般出舍郎。黑白彰。当中赤，间青黄。哩啰啰凌哩啰哩，妙玄良。玲珑了，便玎珰。
四更哩啰出舍郎。得清凉。重楼上，饮琼浆。任舞任歌醒复醉，愈堪尝。真滋味，万般香。
分明七宝更休论。七座门开各有门。一四一三各彼吞。返阳魂。便是长生保命存。
四宵得得并无寒。深谢孙公青顾看。霞袖分开拂雾端。入长安。回首教贤结大丹。
长安为甚便归来。使我莲花五叶开。别有清光旧镇醅。独倾杯。免了轮回九狱灾。
人云口是祸之门。我道舌为祸根本。不语无言绝讨论。性难昏。便是长生保命存。
人云口是祸之门。我道舌为祸本根。不语无言没讨论。度朝昏。便是安闲保命存。
翁婆成匹配，跨虎擒龙。结帐作三重。夫妇美，好相从。午前并子后，炼就殷红。住在绛房中。云外路，到蓬宫。
昌时须默默，清彻名澄。总弃总无能。轩好景，便依登。赵州茶味好，悟晓如冰。云友与霞朋。分别得，正升腾。
子孙入道，七祖出离地狱。子孙得道，九祖生天。如退道，累祖先。
杜公寻妙诀，道本先求。认得争持修。恩爱断，便回头。黑烟都去尽，出得无愁。云友与霞俦。蓬岛路，哲同游。
酒初醒。梦初惊。月初明。性初平。如觉悟，是前程。
莫哦吟。莫追寻。这个玄机奥最深。如何识本心。好钤擒。好登临。明月孤轮照玉岑。方知水里金。
引卧于宁海，将宜甫为凭。交霞友做雪朋，郎分明为证。定便除色欲，神玄牝清澄。升火降两相吞。内敢言游泳。
九一初寒有自。朔气任从开肆。是处蛮严凝，正遇中冬节至。藏异。藏异。内隐新阳欲施。
九三隅维积洚。水面尽为凌冻。奇性最坚贞，任放明光出众。遥送。遥送。返照天涯螮蝀。
九九荣词已彻。谁做姓王名哲。雅字称知明，道号重阳子别。欢悦。欢悦。一粒金丹永结。
九七门开八脉。洞达永无相隔。浑似吐氤氲，运转周回素白。难测。难测。一点当中堪赫。
九四寒风似箭。威势遍行方便。射退这群魔，吉庆嘉祥得见。堪羡。堪羡。隐显晴光一片。
九八般般洽协。普遍尽归调燮。处处见光辉，灿灿尤增炜烨。相接。相接。长出瑶枝玉叶。
宁海人人省悟。此别何时再遇。唯愿重金莲，好把良因作做。归路。归路。满目白云翠雾。
今则与公照烛。如梦令中详录。古圣富春诗，六白莹光如玉。丁属。丁属。三块各人知足。
九九八方端锁。团聚光明如火。焰焰做红霞，里面天花遍妥。成裹。成裹。莹莹明珠一颗。
九五天池尽泮。涉景渐令堪玩。识看岭头梅，冲暖已成烂熳。香案。香案。独占真阳一半。
此日方知颠倒。一切因心善做。决烈便回头，换面更名堪讨。全道。全道。正好安排炉灶。
九二玄阴凛凛。白雪遍铺缘甚。还许润灵根，接引黄芽悉审。如恁。如恁。北海神龟畅饮。
九九明词要正。修整亘初元性。须是返阳阴，决作清吟雅咏。贤圣。贤圣。容许陈如梦令。
大道长生门户。几个惺惺觉悟。铅汞紧收藏，方始澄神绝虑。心慕。心慕。便趋蓬莱仙路。
九六舒张莹气。上下冲和溉济。周匝普流通，正显道尊德贵。经纬。经纬。欲放琼苞宝卉。
春暖回头不肯。直待九冬冼冼。冻得不惺苏，丹药难为救拯。将□。将□。却觅长生且等。
啜尽庐仝七碗。方把赵州呼唤。烹碎这机关，明月清风堪玩。光灿。光灿。此日同超彼岸。
下围棋取乐。闲白乌交错。者好关机，度输赢忧谑。作。言作。看这番一着。
明月古今长有。怎奈华宗海口。黑窟里头居。黯不分夜昼。吾友。吾友。问你如何下手。
坐卧住行有别。自是逍遥做彻。大道本来真，蓦地哂中欢悦。无说。无说。勘破春花秋月。
日日此中开宴。食肉诸公总善。唯有害风王，莫怪频来见面。知县。知县。正好与人方便。
口中校祖叶。德茶香点爇。灭与烟消，似圭峰秘诀。切言，切利天中子哲。
趁心头事少。绽玉花不老。要认良时，艳分明北道。脑。脑。照返餐芝草。
王哲我，从来有些施设。道日日勤持搜秘诀。地府不愿瞥。天堂上自然欢悦。蓬仙岛，如归修做彻。
梦悟青霄月正高。射蟠桃。一枝白笔得逢遭。更兼刀。应手诗词随写染，运风骚。玉笺上面起云涛。任陶陶。
谁识天边一井金。紫光侵。朝朝日日眼前临。没人寻。惟我静中知去处，自堪任。尽斤尽两入珠林。出高岑。
性命须将自己观。细详看。一刀项下好疼酸。最艰难。不信且将针略试，痛多端。发心要吃觉心寒。远佳餐。
一息来时衮气球，骋风流。不来一息破胞抽，这回休。若要依前常建贩，复从头。胞儿里面气重收，再儸偻。
日醍醐长灌顶，丙反相亲。有琼浆与玉津。火养精神。地醒来寅地醉，九按三巡。子于金得味衠。赏武陵春。
业云涯别有景，曲武陵春。日清闲没苦辛。载得全真。是人非俱不管，爵肯相亲。史哥时说一新。斧断迷津。
处林泉别有酒，卯按篇章。二层楼饮玉浆。里火生光。兀陶陶频醉醒，夜最堪尝。味来回转转昌。出趁蓬庄。
奉报早离火院。弃了一家攀恋。自在水云前。乐安然。便结长生煅炼。得做上仙亲眷。搜出碧潭玄。月团圆。
捣练子，害风哥。一身跃出死生波。哩啰凌，哩啰凌。便是逍遥真自在，没人拘管信吟哦。哩啰凌，哩啰凌。
开心月。圆皎洁。人前教我怎生说。啰哩凌，哩啰凌。净清水，玲珑雪。交光朗照知明哲。啰哩凌，哩啰凌。
水中金。忒幽深。玄玄妙妙怎生寻。啰哩凌，哩啰凌。从初得，到如今。西风时复送清音。啰哩凌，哩啰凌。
潭底月，雪中霜。有人会得便风狂。啰哩凌，哩啰凌。泉底樚，水中金。尖竿尖上细搜寻。啰哩凌，哩啰凌。
捣练子，十怎生。闲来闲去好修行。啰哩凌，哩啰凌。若逢迎，得圆成。从头一一说前程。啰哩凌，哩啰凌。
名利海，是非河。王风出了上高坡。哩啰凌，哩啰凌。才候十年功行满，白云深处笑呵呵。哩啰凌，哩啰凌。
一为人。做凡身。四般假合怎生真。啰哩凌，哩啰凌。搜玄路，出迷津。静中调养气精神。啰哩凌，哩啰凌。
搜芳翠，哂轻盈。蓦然听得卖花声。艳阳天，气候明。朝云白，晚风清。遮藏吹转蕊珠精。放馨香，满树荣。
重阳子。全真理。阴阳颠倒怎生使。啰哩凌，哩啰凌。这头行，那头止。冲和上下分明是。啰哩凌，哩啰凌。
此圆通。住虚空。冥冥杳杳怎生穷。啰哩凌，哩啰凌。分南北，看西东。悟来只在笑谈中。啰哩凌，哩啰凌。
三丹宝。难分剖。昏昏默默怎生保。啰哩凌，哩啰凌。在虚空，长怀抱。绯衫裹了新乌帽。啰哩凌，哩啰凌。
猿骑马，呈颠傻。难擒难捉怎生舍。哩啰凌，哩啰凌。慧刀开，齐下杀。教君认得根源也。哩啰凌，哩啰凌。
用刀圭。剖昏迷。合和一处怎生携。啰哩凌，哩啰凌。人头落，现红霓。白莲花朵出青泥。啰哩凌，哩啰凌。
从来性，本来命。无形无质怎生惺。啰哩凌，哩啰凌。汞中明，铅中莹。霞光里面通贤圣。啰哩凌，哩啰凌。
水兼火，坎和离。两般消息怎生知。啰哩凌，哩啰凌。休烧炼，莫修持。元来只是这些儿。啰哩凌，哩啰凌。
捣练子，真了了。闲行闲坐任歌叫。啰哩凌，哩啰凌。我咱知，人难晓。曲中有个三光照。啰哩凌，哩啰凌。
会看虚空七宝圆。能开寂静六华轩。希夷微妙在坤乾。理透阴符三百字，搜通道德五千言。害风一任害风虔。
浮世都怜假合身。劝人认取里头人。本来面目好相亲。返照回光知去处，逍遥自在乐天真。锐然颖脱出嚣尘。
空里追声枉了贤。水中捉月事同然。隔靴抓痒越孜煎。纽石作弦何日抚，钻木待火几时然。恰如撅地觅寻天。
一个词儿十二金。修行谨按日时寻。急将猿马紧牢擒。五户自然开阐尽，玉花丛里洞门深。旧来那个是知音。
大道无名似有名。达磨面壁九年清。释迦坐雪六年精。夺得真空真妙用，一通门里出圆明。大罗天上聚圆成。
耕熟晶阳一段田。九还七返五光全。清清净净显新鲜。物外闲人云外客，虚中真性洞中仙。晴空来往步金莲。
绿水傍边上雪山。锐然跳出玉门关。虚中空外一开颜。渺邈那边归正路，的端便是稳居间。白云难比此清闲。
毛颖从来意最深。江淹梦里莫生心。班超投处好追寻。放逸真闲摅雅致，诗词不写自高吟，这回捞出水中金。
金虎咆哮金马传。金公重九撒金钱。金风过处舞金钿。金地遍成金蕊泛，金音折得步金莲。金盘里面献金仙。
如知九九妙中谈。明月分明照碧潭。会得双关真个理，前三三与后三三。
山峭。日光照。碧汉盈盈圆月耀。森罗万象长围罩。一道清风袅袅。真灵空外天皇诏。住在蓬莱关要。
名宦为盐判。室内同公案。闲心各一半赞。分过如何断。好将云水伴。夫妇山头看。清风明月唤玩。结就无涯算。
算词中话。上甘津洒。养灵烟火养莲，意马。院俱齐舍。内丹无价。在山边挂。有屯蒙玉线缝，野马。月同安下。
兆看余灯，炼阳周镜。照他人，返逼驱儿省。下清中莹。艳出银釭面。菱花静。似韬光不骋驰。儿惺内观真景。
鳌鱼海里游，首尾长摇摆。百日下金钩，钓出娑婆界。应无离水忧，鹏化扶风快。随我上青霄，同赴龙华会。
溟漠。今忘了登飞阁。登飞阁。人自省，身居银廓。能俱养灵丹药。槎稳驾销诸恶。销诸恶。头一点，肯教牢落。
牛子却如浇墨，牵拽不回头。向川原，贪水草，骋风流。禁得这茫儿躁，加力用鞭勾。浑身都打遍、变霜球。
清闲真道本，无事小神仙。谨修增些福，免黄泉。愚迷都不晓，只爱几文钱。一朝大限至，告苍天。
深憎憎愈甚，深爱爱尤多。两般都在意，看如何。他欢如自喜，他病似身疴。心中成一体，各消磨。
林下一溪春水。林上数峰岚翠。中有隐居人，茅屋数间而已。无事。无事。石上坐看云起。
湖上无书问老逋，冰霜岩壑耐清孤。入更月上天全白，转首春风是画图。
曲曲清溪叠叠山，石门深处有禅关。我来自得闲滋味，坐听山重尽日还。
别来宽褪缕金衣，粉悴烟憔减玉肌，泪点儿只除衫袖知。盼佳期，一半儿才干一半儿湿。
鸦瓴般水鬓似刀裁，小颗颗芙蓉花额儿窄。待不梳妆怕娘左猜。不免插金钗，一半儿蓬松一半儿歪。
檐际犹余残溜。帘外淡云月逗。风雨漫经旬，依旧姮娥眉皱。晴否。晴否。早是落花时候。
斜横疏影天香软，冷斋夜话诗魂远。好把红潮频满劝。任教六出风撩乱。
踏青放适游人悦，江山明媚阳和节。出谷新莺声软怯，柳绵零落如飞雪。
登高雅会时当九，黄花乍坼东篱后。烟淡波寒谁信受。风敲红叶霜林瘦。
石榴色蘸香囊血，绿荷如盖莲开叶。避暑登楼心爽洁。霜纨挥落寥天月。
醉中醒。梦中醒。月浸松窗枕簟清。谁家捣练声。诉真情。乐真情。竹外流泉漱石鸣。云山叠翠屏。
二曜忙忙若转丸。走天边。催人贩骨似丘山。不停闲。恋火猫儿拽不出，忒痴顽。遍观尘世总如然。好心酸。
顿悟真空弃外缘。乐清闲。四时进火运周天。种芝田。埏植玄炉分造化，饮灵泉。寥阳丹阙永绵绵。证金天。
皇统年时饥饿。万户愁生眉锁。有口却无餐，滴泪谩成珠颗。灾祸。灾祸。灾祸临头怎躲。
陕右人人听我。福地好修因果。天下不如斯，贫富一般行坐。轻可。轻可。轻可骄奢太过。
云水飘飘物外吟。醍醐默默醉中斟。神仙活计道人心。容易肯争三寸气，寻常不贮一文金。清贫柔弱祸难侵。
仙院深沉古柏青。森森寒影拂苔轻。萧条终日爽人情。洞冷不知门外暑，心闲唯觉腹中清。绕身浑似积冰凌。
剑树刀山雪刃横。千磨百拷死还生。哀声流血苦难登。针刺著身犹害痛，钢铓刳性莫非疼。如何淫放不修行。
琳宇夏天晓，官曹今日閒。深松欲无路，疏竹不遮山。静对黄冠语，时看白鸟还。平生林壑趣，聊复此窗间。
梦中邯郸道，又来走这遭。须不是山人索价高。时自嘲，虚名无处逃。谁惊觉，晓霜侵鬓毛。
才欢悦，早间别，痛煞俺好难割舍。画船儿载将春去也！空留下半江明月。
灯将残，人睡也，空留得半窗明月。孤眠心硬熬浑似铁，这凄凉怎挨今夜。
窗间月，檐外铁，这凄凉对谁分说。剔银灯欲将心事写，长吁把灯吹灭。
雨晴云散，满江明月。风微浪息，扁舟一叶。半夜心，三更梦，万里别。闷倚篷窗睡些。
记郎别时风飕飕，银鼠帽子黄鼠袍。别来辙迹不可见，湖边青草如人高。
古寺藏烟树，岩扉昼不扃。日高花散影，风定竹无声。稚子添香火，閒僧阅藏经。新诗吟未就，独向殿阶行。
富贵一场春夜梦，文章万斛冷云泉。英魂返却眉山秀，依旧春风草木天。
一声画角谯门，半庭新月黄昏，雪里山前水滨。竹篱茅舍，淡烟衷草孤村。
春山暖日和风，阑杆楼阁帘栊。杨柳秋千院中。啼莺舞燕，小桥流水飞红。
孤村落日残霞，轻烟老树寒鸦。一点飞鸿影下，青山绿水，白草红叶黄花。
云收雨过波添，楼高水冷瓜甜，绿树阴垂画檐。纱厨藤簟，玉人罗扇轻缣。
翠水瑶池，旧游曾记飞琼伴。玉笙吹断。总作空花观。梦里关山，泪浥罗襟满。离魂乱。一灯幽幔。展转秋宵半。
世事方艰便猛回。丛筠佳处得栽培。花光别有一枝梅。头似雪盔那复漆，心如风篆也无灰。生前相遇且衔杯。
云鬟雾鬓胜堆鸦，浅露金莲簌绛纱，不比等闲墙外花。骂你个俏冤家，一半儿难当一半儿耍。
空外六花番，被大风洒落千山。穷冬节物偏宜晚，冻凝沼沚，寒侵帐幕，冷湿阑干。
又是红轮西坠，残霞照万顷银波。江上晚景寒烟，雾蒙蒙、风细细，阻隔离人萧索。
海棠初雨歇，杨柳轻烟惹，碧草茸茸铺四野。俄然回首处，乱红堆雪。
密布云，初交腊。偏宜去扫雪烹茶，羊羔酒添价。胆瓶内温水浸梅花。
丽日迟，和风习，共王孙公子游戏。醉酒淹衫袖湿，簪花压帽檐低。
玉露冷，蛩吟砌。听落叶西风渭水，寒雁儿长空嘹唳。陶元亮醉在东篱。
酷暑天，葵榴发。喷鼻香十里荷花，兰舟斜缆垂杨下。只宜铺枕簟、向凉亭披襟散发。
金凤钗分，玉京人去，秋潇洒。晚来闲暇，针线收拾罢。
疑是杨妃在，怎脱马嵬灾？曾与明皇捧砚来，美脸风流杀。叵奈挥毫李白，觑着娇态，洒松烟点破桃腮。
云鬟风鬓浅梳妆，取次樽前唱。比著当时江上，减容光，故人别后应无恙。伤心留得，软金罗袖，犹带贾充香。
门前六出花飞，樽前万事休提，为问东君消息。急教人探，小梅江上先知。
暖风迟日春天，朱颜绿鬓芳年，挈榼携童跨蹇。溪山佳处，好将春事留连。
庭前落尽梧桐，水边开彻芙蓉，解与诗人意同。辞柯霜叶，飞来就我题红。
参差竹笋抽簪，累垂杨柳攒金，旋趁庭槐绿阴。南风解愠，快哉消我烦襟。
净社归来倒石床，醒余肝胆卧松篁。行人只赏陶公醉，谁识悲凉述酒章？
莺莺燕燕春春，花花柳柳真真，事事风风韵韵。娇娇嫩嫩，停停当当人人。
瘦马驮诗天一涯，倦鸟呼愁村数家。扑头飞柳花，与人添鬓华。
凤酥不将肋斗儿匀，巧倩含娇俊。红镌玉有痕，暖嵌花生晕。旋窝儿粉香都是春。
暗朱箔雨寒风峭，试罗衣玉减香销。落花时节怨良宵。银台灯影淡，绣枕泪痕交。团圆春梦少。
郑元和，受寂寞，道是你无钱怎奈何？哥哥家缘破，谁着你摇铜铃唱挽歌。因打亚仙门前过，恰便是司马泪痕多。
谢家村，赏芳春，疑怪他桃花冷笑人。着谁传芳信，强题诗也断魂。花阴下等待无人问，则听得黄犬吠柴门。
雪粉华，舞梨花，再不见烟村四五家。密洒堪图画，看疏林噪晚鸦。黄芦掩映清江下，斜缆着钓鱼艖。
吹一个，弹一个，唱新行大德歌。快活休张罗，想人生能几何？十分淡薄随缘过，得磨陀处且磨陀。
雪纷纷，掩重门，不由人不断魂，瘦损江梅韵。那里是清江江上村？香闺里冷落谁瞅问？好一个憔悴的凭阑人！
子规啼，不如归，道是春归人未归。几日添憔悴，虚飘飘柳絮飞。一春鱼雁无消息，则见双燕斗衔泥。
风飘飘，雨潇潇，便做陈抟也睡不着。懊恼伤怀抱，扑簌簌泪点抛。秋蝉儿噪罢寒蛩儿叫，淅零零细雨打芭蕉。
俏冤家，在天涯，偏那里绿杨堪系马？困坐南窗下，数对清风想念他。蛾眉淡了教谁画？瘦岩岩羞带石榴花。
夜月青楼凤箫，春风翠髻金翘。雨云浓，心肠俏，俊庞儿玉软香娇。六幅湘裙一搦腰，间别来十分瘦了。
碧纱窗外静无人，跪在床前忙要亲。骂了个负心回转身。虽是我话儿嗔，一半儿推辞一半儿肯。
银台灯灭篆烟残，独入罗帏淹泪眼。乍孤眠好教人情兴懒。薄设设被儿单，一半儿温和一半儿寒。
多情多绪小冤家，迤逗的人来憔悴煞；说来的话先瞒过咱，怎知他，一半儿真实一半儿假。
十指如枯笋，和袖捧金樽；杀银筝字不真，揉痒天生钝。纵有相思泪痕，索把拳头揾。
香焚金鸭鼎，闲傍小红楼。月在柳梢头，人约黄昏后。
四时春富贵，万物酒风流。澄澄水如蓝，灼灼花如绣。
鸟啼花影里，人立粉墙头。春意两丝牵，秋水双波溜。
花边停骏马，柳外缆轻舟。湖内画船交，湖上骅骝骤。
自送别，心难舍，一点相思几时绝。凭阑袖拂扬花雪：溪又斜，山又遮，人去也。
适意行，安心坐。渴时饮，饥时餐，醉时歌。困来时就向莎茵卧。日月长，天地阔，闲快活。
意马收，心猿锁。跳出红尘恶风波。槐阴午梦谁惊破。离了利名声，钻入安乐窝，闲快活。
旧酒投，新醅泼。老瓦盆边笑呵呵，共山僧野叟闲吟各。他出一对鸡，我出一个鹅，闲快活。
南亩耕，东山卧。世态人情经历多。闲将往事思量过，贤的是他，愚的是我，争什么！
别离易，相见难，何处锁雕鞍？春将去，人未还。这其间，殃及杀愁眉泪眼。
粉署含香旧有名。庖刀试手便峥嵘。并州人物未飘零。父老共传新政好，儿童都道长官清。十分和气满春城。
翠霞腾晕紫成堆，收尽云烟酒一杯。想见浮岚在眉宇，人人知道看山回。
卧榻而今又属谁，江南回首见旌旗。路人遥指降王道，好似周家七岁儿。
东风吹落战尘沙，梦想西湖处士家。只恐江南春意减，此心元不为梅花。
物理兴衰不可常，每从气韵见文章。谁知万古中天月，只办南楼一夜凉。
鼎乾坤，炼雌雄。阴变纯阳空像同。纵横妙体融。风乘我，我乘风。风我相乘法界中。无形空不空。
万法心头可可。偃月抽添水火。淘炼结金晶，迸出圆明珠颗。证果。证果。一混虚空是我。
昨朝信马凤城西，鞭约垂杨过小堤。春色满园花胜锦，黄鹂只拣好枝啼。
芦花远映钓舟行，渔笛时闻三两声。一阵西风吹雨散，夕阳还在水边明。
干荷叶，色苍苍，老柄风摇荡，减了清香。越添黄。都因昨夜一场霜，寂寞在秋江上。
乘兴诗人棹，新烹学士茶。风味属谁家。瓦甃悬冰箸，天风起玉沙。海树放银花。愁压拥、蓝关去马。
十载风霜，玉关紫塞都游遍。驿途方远。夜雨留孤馆。灯火青荧，莫把吴钩看。歌声软。酒斟宜浅。三盏清愁散。
寂寂珠帘，凤楼人去箫声住。断肠诗句。彩笔无题处。花褪残红，绿满西城树。蘅皋暮。客愁何许。梅子黄时雨。
恰破黄昏，一湾新月稍稍共。玉溪流汞。时有香浮动。别后清风，馥郁添多种。如相送。未忘珍重。已入幽人梦。
天上春来，满前芳草迷归路。楚山湘浦。朝暮谁云雨。凤吹初听，认是吹箫侣。刘郎去。碧桃千树。世外无寻处。
客梦初惊，雪晴风冷千山晓。塞烟沙草。又上邮亭道。石窟萝龛，为我君应扫。何时到。放怀吟啸。相伴山间老。
古寺萧条，十年再到经行路。旧题新句。总是关心处。睡起西轩，转觉添幽趣。斜阳暮。淡烟疏雨。湿遍山前树。
策杖寻芳，小溪深雪前村路。暗香时度。更在清幽处。一见冰容，便有西湖趣。题新句。句成梅许。折得南枝去。
立尽黄昏，袜尘不到凌波处。雪香凝树。懒作阳台雨。一水相县，脉脉难为语。情何许。向人如诉。寂寞临江渚。
桃李无言一径深。客愁春恨莫相寻。看花酌酒且开襟。白雪浩歌真快意，朱弦未绝有知音。月明千里故人心。
危坐高斋夕，东来喜友生。空庭疏雨后，四壁乱蛩鸣。烛至瓶花落，秋凉架药轻。西头动刀尺，澹月上檐楹。
邻舂五更动，机杼响俱发。薄霜厉层宇，天西辗孤月。驿马嘶不已，壁蛩鸣乍歇。故人期不来，山庄多落叶。
夜深谁伴中庵。太初岩。满酌一杯，和月吸浓岚。琼露滴。霜鬓湿。兴方酣。不觉河倾东北，月西南。
叶间谁缀金丸。一攒攒。只为高枝临水，摘来难。风雨过。还自堕。试拈看。怕似江南梅子，一般酸。
含晖亭下春风。锦云丛。临到开时别去，苦匆匆。人乍到。花已老。酒瓶空。惟有一溪流水，照诗翁。
日长谁伴中庵。太初岩。静扫闲庭，独自看晴岚。岚翠滴。云影湿。雨声酣。欲借昌黎老笔，赋终南。
㶁㶁清流浅见沙。沙边翠竹野人家。野人延客不堪夸。旋扫太初岩顶雪，细烹阳羡贡余茶。古铜瓶子蜡梅花。
拂旦恩麻下玉墀。六朝元老万人知。知公福庆世间稀。年过太公渔渭日，官如郑武相周时。一行金带五男儿。
共说莲花似六郎。从来魏紫冠群芳。多情恨不一时香。也甚春风闲着意，许教国色嫁横塘。海枯石烂两鸳鸯。
世事恒河水内沙。乾忙谁遣强离家。如今老也不矜夸。检得闲书能引睡，暖来薄酒胜煎茶。一江风月四时花。
劝人悟。修行脱免三涂苦。明放着跳出门户，谭马丘刘，孙王郝太古。法海慈航，寰中普度。
双拂黛停分翠羽，一窝云半吐犀梳。宝靥香，罗襦素，海棠娇睡起谁扶。肠断春风倦绣图，生怕见纱窗唾缕。
花月下温柔醉人，锦堂中笑语生春。眼底情，心间恨，到多如楚雨巫云。门掩黄昏月半痕，手抵着牙儿自哂。
晓风飘磬远，暮雪入廊深。念载禅房宿，慇勤自洗心。
深夜扣禅扃，天寒月在庭。鸟惊栖后树，僧掩读残经。蔓草风吹白，枇杷雪洗青。对床听法语，心孔愈惺惺。
湖上足清昼，雨馀生绿阴。扁舟到城近，曲港入村深。野叟频相问，郎君不可寻。西庵肯分席，吾亦老山林。
长江不可极，岸帻独登临。潮信自朝暮，山光无古今。碑亭流水涸，辇路积苔深。欲写兴亡恨，西风万叶吟。
湘管娟娟弱凤翎。霜毫楚楚醉猩英。就中心早可人情。渐老江淹无好梦，输他年少意纵横。只堪閒写换鹅经。
山野低回落雁斜，炊烟茅屋起平沙。橹声归去浪痕浅，摇动一滩红蓼花。
落日照江村，秋花艳欲燔。芒鞋遥路客，一步一纷烦。
凉入帘帏夜色轻，瑶台添月更虚明。一壶天地浑无迹，只有清风动竹声。
水国宜秋晚，羁愁感岁华。清霜醉枫叶，淡月隐芦花。涨落高低路，川平远近沙。炊烟青不断，山崦有人家。
梦扬州。到扬州。明月长街十二楼。珠帘不上钩。为谁忧。为谁愁。愁得春风人白头。见花应自羞。
谁把清风领受。寻得岁寒心友。霜月玉亭亭，恰似老夫诗瘦。诗瘦。诗瘦。无柰碧云怀旧。
桃李东风不耐。好在西山如黛。杖策看山来，正尔青青相待。无柰。无柰。却被暮云妨碍。
墙角黄葵都谢。开到玉簪花也。老子恰知秋，风露一庭清夜。潇洒。潇洒。高卧碧纱窗下。
火榻只宜春早。纸张不知天晓。枕上问山童，门外雪深多少。休扫。休扫。收拾老夫茶灶。
昨夜庭梧陨翠。诗思尤便爽气。无事要生悲，可笑宋家多事。衰矣。衰矣。但校邻翁酒味。
门外雪花飘洒。坐上乌丝方写。秋露白泠泠，更着玉人亲把。三雅。三雅。取醉莫论多寡。
有泪绿窗偷洒。有恨锦笺难写。消瘦不胜春，玉骨都无一把。风雅。风雅。正值文君新寡。
老子风神清洒。好句自然传写。立雪赋梅花，更折绿条成把。闲雅。闲雅。莫道吉人辞寡。
岁暮天寒时节。满意相看冰雪。不遣野人归，谁慰此君清绝。清绝。清绝。添上一方明月。
一片苍苔凿破。百折清泉分过。长日午阴圆，自挈胡床来坐。斯可。斯可。从此闲身属我。
为问蕃厘道士。今日琼花开未。老子偶然闲，要向花间游戏。游戏。游戏。莫待清阴满地。
三日琼瑶飞洒。天巧岂容摹写。佳客不曾来，有酒定从谁把。文雅。文雅。应笑珉多玉寡。
云海茫茫，何人寻得春归处。年年迟暮。不逐春归去。何日真归，历历江湖路。舟横渡。青山无数。醉吸荷心露。
酒病诗愁，好春三月常孤负。开门春暮。新绿迷云树。一片飞花，绾住游丝舞。东风妒。等闲吹去。散乱随红雨。
老境闲门昼不开。闲人庭院甚宜苔。打门诗债任渠催。千里有家频入梦，一春无酒可开怀。心宽随处是蓬莱。
修黛横愁苦爱颦。赪霞乱玉更宜嗔。嗅香挼蕊柰何春。织就回文难会意，写成离字亦伤神。他年不及卷中人。
花露浓沾桂棹香。柳风轻拂葛衣凉。放歌深入水云乡。荷叶杯中倾绿醑，瓜皮船上载红妆。都堂何似住溪堂。
崖上留题破紫烟。岩前沦茗挹清泉。烂游三日酒如川。有水有山高士宅，无风无雨小春天。人间真见地行仙。
开荒临水驿，草蔓一何深。细雨滋牛力，新晴慰客心。稍看田野辟，不畏虎狼侵。麦饭香连屋，归耕傍绿阴。
薄暮下东津，滩急舟剧箭。渔灯互明灭，陇月时隐见。清飔从东来，凉气袭我面。目送两山青，天长净如练。
寒釭挑尽火重生，竹有清声月自明。一夜客窗眠不稳，却听山犬吠柴荆。
宁可少活十年，休得一日无权。大丈夫时乖命蹇。有朝一日天随人愿，赛田文养客三千！
金鱼玉带罗襕扣，皂盖朱幡列五侯，山河判断在俺笔尖头。得意秋，分破帝王忧。
但觉焦原苦，何当沛泽流。夕风微报响，古木暗藏秋。未事冥难测，閒心远作愁。乱山高下碧，烟霭澹浮浮。
顽坐故贪默，忽行时自言。寒沙梅影路，微雪酒香村。时序鬓发改，人家童稚喧。街头试灯候，不到郭西门。
翠雾断厓侧，丹霞流水西。竹从幽处密，松自古来敧。落叶半藏路，清风时满溪。仙家元不远，未许众人知。
栖鸟黄昏后，归牛苍莽间。水明疑有月，烟澹欲无山。幽谷元非隐，高人自喜閒。徘徊不能去，莎碧耿荒湾。
闭户未从容，出门谁适从。聊随碧溪转，忽与白鸥逢。小雨十数点，澹烟三四峰。峰峰看不足，山寺已鸣钟。
新晴破积阴，淑气泛行襟。千里山河眼，百年耆旧心。霞飞沧海远，烟入绿村深。学剑江东者，茫茫不可寻。
振衣上野航，回首谢山阪。日澹秋水空，风清片帆远。沙光侵岸发，峰影随人转。前渡烟火深，离亭路今缅。
逶迤溪南路，窈窕招仙谷。空堂两道人，残棋映深竹。一叶响疏篱，双鸦啼高屋。出门随归人，远烧在山麓。
林岭甚可爱，溪源无尽时。山花已乱发，烟暖东风迟。因与采樵者，坐谈树阴移。日斜自归缓，我兴非人知。
前池荷叶深，微凉坐来爽。人归一犬吠，月上百虫响。余非洽隐沦，隙地成偃仰。林端斗柄斜，抚心独悽怆。
春风如少年，狂逐无定处。垂杨曲江堤，细草东郊路。祇言今似昔，不悟新非故。流水何时归？残莺数声暮。
村暗烟火生，林深鸡犬静。麦花如积雪，月色澹相映。邻家夜汲归，寒虫满幽径。
鄂渚江汉会，兹亭宅其幽。我来窥石镜，兼得眺芳洲。远岫云中没，春江雨外流。何如乘白鹤，吹笛过南楼。
多事春风，年年绿遍江南草。罗裙色好。莫把相如恼。梦入瑶台，搔背麻姑爪。还惊觉。杜鹃啼早。一夜相思老。
花满离筵酒满瓶。摘花未语泪先零。杯行教醉莫教醒。今夜酴醾连理枕，明朝柳絮短长亭。一般杜宇两般听。
官舍千峰里，迎秋气已清。池烟明鹤影，林雨断蝉声。红惜芙蓉落，青怜薜荔生。今朝少公事，吟啸且怡情。
春晨气澄穆，杂卉香满路。百舌鸣高林，墟烟淡如雾。农夫启门出，在野各有务。行人独何为，憧憧自来去。
两崖苍石间，湍水激清泻。山桃烂红芳，光影连上下。春风忽怒起，意乃媚行者。飞花扑人来，揽之欲盈把。
宿云逗疏雨，睒睒吐晨旭。晴光动千花，霞雪眩川谷。白鹇戏深丛，黄鸟鸣灌木。俯仰竟忘疲，历此溪百曲。
香随梦，肌褪雪，锦字记离别。春去情难再，更长愁易结。花外月儿斜，淹粉泪微微睡些。
舟过临平后，青山一点无。大江吞两浙，平野入三吴。逆旅愁闻雁，行庖只鲙鲈。风帆如借便，明日到姑苏。
长忆前朝李蓟丘，墨君天下擅风流。百年遗迹留人世，写破湘潭梦里秋。
舴艋为舟力几多。江头云雨半相和。殷勤好，下长波。半夜潮生不那何。
钓得鲜鳞拽水开。绿萍漾漾逐钩来。摇赪尾，噞红腮。不羡严陵坐钓台。
如何小小作丝纶。只向湖中养一身。任公子，尔何人。枉钓如山截海鳞。
绿杨湾里夕阳微。万里霞光浸落晖。击楫去，未能归。惊起沙鸥扑鹿飞。
残霞返照四山明。云起云收阴复晴。风脚动，浪头生。听取虚篷夜雨声。
舴艋舟人无姓名。葫芦提酒乐平生。香稻饭，滑莼羹。掉月穿云任性情。
醉倚渔舟独钓鳌。等閒入海即乘潮。从浪摆，任风飘。束手怀中放却桡。
红叶村西夕照馀。黄芦滩畔月痕初。轻拨棹，且归与。挂起渔竿不钓鱼。
重整丝纶欲掉船。江头新月正明圆。酒瓶倒，岸花悬。抛却渔竿和月眠。
极浦遥看两岸斜。碧波微影弄晴霞。孤舟小，去无涯。那个汀洲不是家。
目断烟波青有无。霜凋枫叶锦模糊。千尺浪，四腮鲈。诗筒相对酒胡芦。
五岭风光绝四邻。满川凫雁是交亲。云触岸，浪摇身。青草烟深不见人。
桃花波起五湖春。一叶随风万里身。钓丝细，香饵匀。元来不是取鱼人。
雪色髭须一老翁。欲将短棹拨长空。微有雨，正无风。宜在五湖烟水中。
风搅长江浪搅风。鱼龙混亲一川中。藏深浦，系长松。直待云收月在空。
无端垂钓空潭心。鱼大船轻力不任。忧倾倒，系浮沉。事事从轻不要深。
残阳浦里漾渔船。青草湖中欲暮天。看白鸟，下平川。点破潇湘万里烟。
月移山影照渔船。船载山行月在前。山突兀，月婵娟。一曲渔歌山月边。
点点青山照水光。飞飞寒雁背人忙。冲小浦，转横塘。芦花两岸一朝霜。
洞庭湖上晚风生。风触湖心一叶横。兰棹稳，草衣轻。只钓鲈鱼不钓名。
波平如砥小舟轻。托得纶竿寄此身。忘世恋，乐平生。不识公侯有姓名。
野色山光水接天。云烟缥缈思长川。收此景，老梅仙。万顷湘江笔底传。
华翰西台妙，文章五凤楼。美才须比玉，直道岂如钩。吴苑辞春色，江风散旅愁。吾庐正潇飒，二仲得羊求。
酿蜜筒香蜂报衙，杏梁泥歇燕成家。浮萍断送春归去，尽向东流载落花。
嗜酒傲明时，何因贺监知。承恩金马诏，失意玉环词。名与三闾并，身将四皓期。匡山有书读，应亦叹归迟。
近地栖禅室，祇园草木薰。鞋香花洞雨，衣润石栏云。松吹和琴杂，茶烟到树分。遥知道林辈，来此论玄文。
昨日樵村渔浦。今日琼川银渚。山色卷帘看。老峰峦。锦帐美人贪睡。不觉天孙剪水。惊问是杨花。是芦花。
风流紫府郎，痛饮乌纱岸。柔软九回肠，冷怯玻璃碗。纤纤白玉葱，分破黄金弹。借得洞庭春，飞上桃花面。
断送余寒，舜韶声里春风度。九重金户。催进宜春句。道是春来，又候春将去。朝天处。柳花无数。飞满宫前路。
一夜东风，满城和气先吹彻。问春来也，几点梅花雪。心事蹉跎，羞对东君说。长为客。去年时节。走马铜台陌。
青苔古木萧萧，苍云秋水迢迢。红叶山斋小小。有谁曾到？控梅人过溪桥。
云影天光乍有无，老树扶疏。万柄高荷小西湖。听雨，听雨。
百年浑似醉，满怀都是春，高卧东山一片云。嗔，是非拂面尘。消磨尽，古今无限人。
红云岛。黄鹂晓。关情又是春归了。愁如织。娇无力。恨花填曲，怨感吹笛。惜惜。
金钗股。瑶琴谱。洞天相见神仙侣。东风恶。庭花落。旧欢雨散，余情云薄。莫莫。
芳亭饮。仙帷寝。兰姬曾遗茱萸锦。苍凫舄。红鸾席。烟林凝紫，土花生碧。忆忆。
翠袖清风品玉笙。罗裙凉月按瑶筝。少年不饮若为情。老眼那知谁尔尔，小楼无复旧卿卿。石林高卧听松声。
东风景，西子湖。湿冥冥、柳烟花雾，黄莺乱啼胡蝶舞。几秋千、打将春去！
花边娇月静妆楼，叶底沧波冷翠沟，池上好风闲御舟。可怜秋，一半儿芙蓉一半儿柳。
一城秋雨豆花凉，闲倚平山望。不似年时鉴湖上，锦云香。采莲人语荷花荡。西风雁行，清溪渔唱，吹恨入沧浪。
绝顶峰攒雪剑，悬崖挂冰帘。倚树哀猿弄山尖，血华啼杜宇，阴洞吼飞廉。比人心，山未险。
美人自刎乌江岸，战火曾烧赤壁山，将军空老玉门关。伤心秦汉，生民涂炭，读书人一声长叹！
松风小楼香缥缈，一曲寻仙操。秋风玉兔寒，野树金猿啸，白云半天山月小。
诗情放，剑气豪，英雄不把穷通较。江中斩蛟，云间射雕，席上挥毫。他得志笑闲人，他失脚闲人笑。
无是无非心事，不寒不暖花时，妆点西湖似西施。控青丝玉面马，歌金缕粉团儿，信人生行乐耳！
绿树当门酒肆，红妆映水鬟儿。眼底殷勤座间诗。尘埃三五字，杨柳万千丝，记年时曾到此。
云冉冉，草纤纤，谁家隐居山半崦。水烟寒，溪路险。半幅青帘，五里桃花店。
小玉栏杆月半掐，嫩绿池塘春几家。鸟啼芳树丫，燕衔黄柳花。
江水澄澄江月明，江上何人搊玉筝？隔江和泪听，满江长叹声。
黄莺乱啼门外柳，雨细清明后。能消几日春，又是相思瘦。梨花小窗人病酒。
平安信来刚半纸，几对鸳鸯字。花开望远行，玉减伤春事。东风草堂飞燕子。
门外车驰马骤。绣阁犹醺春酒。顿觉翠衾寒，人在枕边如旧。知否。知否。何事黄花俱瘦。
玉影无尘雁影来。绕庭荒砌乱蛩哀。凉窥珠箔梦初回。压枕离愁飞不去，西风疑负菊花开。起看清秋月满台。
临湖门外是侬家，郎若閒时来吃茶。黄土筑墙茅盖屋，门前一树紫荆花。
静默两家茅舍。特地月明狼藉。不管候虫吟，高枕北窗清夜。清夜。清夜。凉似樊川水榭。
绿锦峰峦似绣。曲折一渠冰溜。中有养疴人，敧枕北窗清昼。清昼。清昼。胡蝶还知梦否。
湖外残钟未了。过岭樵夫恁早。犬吠又人行，推枕北窗清晓。清晓。清晓。劳动数声啼鸟。
上钓金鳞不用多。踏翻船子便高歌。犹有在，问如何。问取侬家张志和。
此物由来不可名。丝纶收去水波平。长抱膝，可怜生。谁共蓑衣卧月明。
漫天坠，扑地飞，白占许多田地。冻杀吴民都是你！难道是国家祥瑞？
谁知幽谷里，真有寿阳妆。
沙禽毛羽新，来往采桑津。野水碧于草，桃花红照人。徘徊远山暮，窈窕江南春。芳思不可极，悠然怀钓纶。
月似二年前好。人比二年前老。今夕又鲸川，但欠酒杯倾倒。闻道。闻道。三径渐荒秋草。
队队毡车细马。簇拥阏氏如画。却胜汉宫人。闭长门。看取蛾眉妒宠。身后谁如遗冢。千载草青青。有芳名。
风起云飞，兰舟竞入横塘住。恼人何处。隔岸花篱雾。一水盈盈，难送凌波步。空相觑。正如牛女。隔断银河路。
一点芳心两翠蛾。恼人离绪不胜多。尊前忍听渭城歌。花落鸟啼春去也，水长天远客愁何。此情何处托微波。
偶约尊前已目成。琵琶私语更分明。如今翻作断肠声。彩扇旧歌怜楚楚，青楼薄幸怨卿卿。海枯石烂古今情。
数载相看欲话难。酒边失口却成欢。空添别恨与眉端。流水有声传锦瑟，行云无梦赴青鸾。关河秋雨客窗寒。
珍重千金一诺同。小红楼上舞筵中。谁知别路太匆匆。愁杀二分无赖月，凭将万里有情风。为传消息宋家东。
昨夜花前送玉钟。绿鬟歌罢落梅风。不知离思为谁浓。醉语低回银烛背，梦云重叠绣帏中。只愁归路见芙蓉。
旅枕生寒夜惨凄。半庭明月露凄迷。疲僮梦语马频嘶。人世几时能少壮，宦游何处计东西。起来聊欲舞荒鸡。
见说轩皇此炼丹。乘龙一去杳难攀。鼎湖流水自清闲。空把遗弓号地上，不蒙留药在人间。古今无计驻朱颜。
桃杏忽已残，秾华逐流水。绿阶日色重，芳草青靡靡。飞燕衔落花，春风共吹起。飘散不相知，愁心满千里。
丹砂道，学者亦如麻。不识铅中含白虎，竞烧粪秽觅金华。争得跨云霞。
金花道，世上少人知。莫弄黑铅将造化，淮南金秘在华池。争肯泄天机。
还丹道，金水号良媒。须得华池终见宝，徒将砂向黑铅坯。莫妄损三才。
分明道，朦胧在君家。龙虎见君君不见，徒将金宝作河车。争得见黄芽。
初学道，须认得真铅。采取铅中金白雪，却将金雪作丹田。方始见重玄。
分明道，不离黑铅中。领取五行寻药体，五行之内觅金公。法象在参同。
真龙虎，玉兔与金精。广见青冥含万象，朦胧降气结朱英。凡汞岂长生。
北方水，其数是真铅。一气剋凝抽摘雪，须令金体重初元。此结道中玄。
金与水，相见两交并。复卦发爻依刻漏，壶中日月结成形。沧海几回清。
北方水，龙虎自交彰。水火运时归一体，临炉早见五神光。根本昔中方。
画楼徙倚栏杆，粉云吹做修鬟，璧月低悬玉弯。落花懒慢，罗衣特地春寒。
梦断陈王罗袜，情伤学士琵琶。又见西风换年华。数杯添泪酒，几点送秋花。行人天一涯。
两两三三白鸟飞，背人斜去落渔矶。雨馀不遣浓云散，犹向前山拥翠微。
鸟啼红树里，人在翠微中。
檐头溜，窗外声。直响到天明。滴得人心碎，聒得人梦怎成？夜雨好无情，不道我愁人怕听！
秋深最好是枫树叶，染透猩猩血。风酿楚天秋，霜浸吴江月。明日落红多去也！
于赫皇祖，肇基朔土。惟时忠襄，实佐神武。
清景行行一径苔，兰樽特为晚春开。绿阴青紫犹堪赏，昨日游人自不来。
常约高僧访上方，峰头老树挂斜阳。仙翁何处归来晚，风落松花满石床。
海蟾升。砌蛩鸣。别院俄闻裂帛声。凭轩与细听。竹风生，桂香清。问道小山来未曾。还应寻旧盟。
着罢南华一卷书。放情□水自如如。却将仁义等蘧庐。千驷万钟无足贵，箪瓢藜藿有赢余。气吞八极隘堪舆。
三月韶华景最幽。越罗初试换轻裘。采香径里作春游。西子不来花自好，吴王去后水空流。感时怀古却生愁。
刷羽枝头翠色新。能传芳信与闺人。结巢长借拙鸠邻。飞入怀中曾化印，聚来河上为填津。休言微物解通神。
罢钓收纶日向西。美潭深处聚幽栖。东船西舫往来齐。旋斫锦鳞沽白酒，还烹紫蟹杀黄鸡。杯盘狼藉聚嬉嬉。
斋居在城西，庭户颇幽敞。凉风起高树，落叶时时响。境静人少来，理悟心自赏。方忻结同盟，慎勿成独往。
十八姑儿浅澹妆，春衣初试柳芽黄。三三五五东风里，去上吴山答愿香。
涌金门外柳垂金，三日不来成绿阴。折取一枝入城去，使人知道已春深。
惜花公子爱春晴，骏马骄嘶晓出城。半醉归来人共看，笑将金弹打流莺。
吴娃二八正娇容，斗草寻花趁暖风。日暮归来春困重，鞦韆閒在月明中。
西风吹动锦斓斑，晓起窥园露未乾。三日宿酲醒不得，正思风味到辛盘。
薄宦辞家远，经秋未得归。直随山北去，却背雁南飞。川净白云起，郊平红树微。忆曾留宿处，立马认还非。
千年调，一旦空，惟有纸钱灰晚风送。尽蜀鹃啼血烟树中，唤不回一场春梦。
一击车中胆气高，祖龙社稷已惊摇。如何十二金人外，犹有民间铁未销。
长空捲玉花，汀洲白浩浩。雁影不复见，千崖暮如晓。渔翁寒欲归，不记巴陵道。坐睡船自流，云深一蓑小。
山深不见寺，藤阴锁修竹。忽闻疏钟声，白云满空谷。老僧汲水归，松露堕衣绿。钟残寺门掩，山鸟自争宿。
盘隐谁云必太行。神交李愿蹑遗芳。今朝南极一星光。野处襟期尤顺适，退藏滋味更悠长。歌中元说寿而康。
满酌开怀酒。算人生、不如意事，十常八九。造化小儿真厮戏，到了翻前覆后。谩只向、尘中奔走。多满时贤口。
舟子贪风顺，开帆半夜行。天寒四野静，水白大星明。长铗归何日，浮萍笑此生。柁楼眠不稳，起坐待鸡鸣。
山馆青春老，溪扉白露斜。微风起新絮，小雨落馀花。蜜满蜂登课，泥香燕作家。物情犹好在，人事益纷挐。
鸾凤配，莺燕约，感萧娘肯怜才貌。除琴剑又别无珍共宝，只一片至诚心要也不要？
楼台小，风味佳，动新愁雨初风乍。知不知对春思念他，倚栏杆海棠花下？
眠。月影穿窗白玉钱。无人弄，移过枕函边。
离离野树绿生烟，灼灼山花烂欲然。酤酒人归春渡寂，柳根閒系夕阳船。
转棹收缗日未西，短篷斜阁断沙低。卖鱼买酒归来晚，风飐芦花雪满溪。
郭外人家少，渔村飏酒旗。江云低压树，沙竹细穿篱。地暖梅花早，天寒潮信迟。夕阳烟景外，倚杖立移时。
地偏居自稳，石路接平田。云合茅檐树，雨添花涧泉。空山晴滴翠，远水绿生烟。唤酒青林渡，斜阳系客船。
略彴三家市，溪回野路分。轻暾晞竹露，宿雨落松云。山寺依岩见，村舂隔坞闻。欣欣农事集，聊得狎鸥群。
小雨净川绿，玩心鸥鸟群。拂藓憩幽磴，松花点衣巾。禅扃杳何处，疏磬时远闻。青烟湿山道，牛羊下斜曛。
西风吹起白头波，半夜扁舟掠岸过。不向长桥沽一醉，满天明月奈秋何！
北口七十二，居庸第一关。峭崖屏列翠，急涧玉鸣环。佛阁腾云雾，人家结市阛。马前军吏候，使节几时还。
万幕悬崖下，高低疏复稠。罽墙联虎卫，幄殿接龙楼。榆柳清长昼，槐松飒早秋。威容隆古昔，神武镇中州。
车坊尚平地，近岭昼生寒。拔地数千丈，凌空十八盘。飞泉鸣乱石，危磴护重关。俯视人寰隘，真疑长羽翰。
落花风里酒旗摇，水榭无人春寂寥。何许长亭七十五，野莺烟树绿迢迢。
负薪行唱路迢迢。几朵梅花担上挑。风正急，雪初飘。曲中犹自忆前朝。
白云相逐度前峰。萝壁猿啼翠几重。清昼寂，绿阴浓。斧声惊动鸐巢松。
满身松露陟崔嵬。行逐岩前麋鹿来。枫叶落，菊花开。日斜人唱采薪回。
寒江独钓去还来。机静应无鸥鸟猜。冰柱折，雪梅开。坐拥羊裘月未回。
西风一夜下晴川。换酒将鱼不用钱。芦渚畔，蓼洲边。暮醉醒来月满船。
箬笠蓑衣乱碧波。巨鳞泼剌跃金梭。冲蘋藻，翻芰荷。不上钩来可奈何。
春水孤篷发棹讴。彩虹为线月为钩。桃花浪，杜若洲。此处垂钩钓玉虬。
春山漠漠断烟横。阴壑丁丁伐木声。啼鸟静，落花轻。看棋松下暮云生。
月儿初上鹅黄柳，燕子先归翡翠楼，梅魂休暖凤香篝。人去后，鸳被冷堆愁。
奉诏修书白玉堂，朝朝骑马傍宫墙。闸河东畔垂杨柳，时有莺声似故乡。
这金丹，无二道。方寸不离真水火，既未相颠倒。个中运用不辞劳。海底天心呼吸到。现出长生宝。
守真元，专一气。婴儿养就吾身里。十月胎圆备。万般譬喻总皆非。大底由他心意地。外觅徒劳耳。
这丹头，牢结媾。念头动处灵丹走。固济要无漏。绵绵一气三关透。拨转天轮行火候。金鼎蟾光透。
学道人，知端的。要须认取元初一。休外寻觅。初因一气成形质。配合阴阳生万物。此身实自玄元出。
道无他，心为主。执象拘文徒自苦。记取圣贤语。丹经譬喻千万句。止是阴阳两个字。要识根元处。
谩腾腾，无造作。任意逍遥随饮啄。真个清平乐。喉手幸无名利索。万里孤云并野鹤。这般谁知觉。
得人身，元自错。莫信愚痴常造恶。积善□□乐。为人幸是生中国。闻早回头参玄学。休被尘劳缚。
参玄人，听付嘱。百岁光阴如迅速。转眼花开落。大事因缘如未熟。急须猛省开心目。莫被邪师惑。
汞即心，铅即气。汞铅结就丹根蒂。产在西南地。坎离龙虎总由伊。性命阴阳只这是。劝君早留意。
早修行，听劝谕。绿鬓朱颜易变故。光景流如注。妻儿金宝暂相遇。到了何曾将得去。不用萦怀虑。
学无为，离尘俗。结草为庵山水绿。散诞无拘束。南山看过牛如玉。人牛且喜俱相熟。脱下蓑衣吹一曲。
世间人，须觉悟。难得人身休辜负。莫把时虚度。不离方寸蓬莱岛。多少时人行不到。劝君早觅长生路。
住在古窑墓。行坐立歌舞。捉住这真空，猛悟。自古及今说龙虎。无一无一个人悟。
蓬莱宫阙峙青天，后内看灯记往年。谁念东篱山下路，再逢春月向人圆。
新秋至，人乍别，顺长江水流残月。悠悠画船东去也！这思量起头儿一夜。
若还与他相见时，道个真传示：不是不修书，不是无才思，绕清江买不得天样纸。
我爱沂阳好，民淳讼自稀。谁言珥笔混莱夷。行见离离秋草，鞠园扉。
金鳌背上郁蓝天，长有神龙卫法筵。午夜江声推月上，浪花如雪寺门前。
特写青笺几往来，佳人何自苦怜才。伤心春与花俱尽，啼杀流莺唤不回。
颠倒一阳初起。万化混元同体。光灿射瑶宫。满堂红。了正圆明开启。上下贯穿无底。天地悉空皆空。太玄中。
海底凝珠鲜洁。天上莹然清绝。中道太虚宽。滚神丹。光胜一轮秋月。照鉴本无圆缺。清爽逼人寒。透琅玕。
大道孤然独立。善用本元辙迹。寰海好云游。玩清秋。月色扶空澄瑞，微现桂红轻翠。嘉景最奇幽。赛瀛洲。
照海凝珠光灿。贵贱不分弹雀。可惜本来珍。污泥津。认取勿令差错。莹净免繁萦缚。决正出嚣尘。玩长春。
不觉形躯衰老。受尽许多萦恼。谁肯死前休。苦贪求。识破修行早早。认取自家珍宝。珍宝价无酬。永存留。
大道本无一物。遍纳十方充塞。无外亦无心。不容针。要见阐开清目。认得本元虚谷。非浅亦非深。满壶金。
道契希夷恍惚，辩正其中有物。物物自然通。尽包容。月白风清满目。宝篆玲珑馥郁。寥落遍精空。有无中。
摆脱尘情冤业。此是利名休歇。清净谨威仪。宴瑶池。水静澄澄冰洁。显焕碧潭秋月。月里悟丹枝。性光辉。
顶笠披莎归去。渐入芦花深处。绿岸缆渔舟。钓纶收。轻泛壶中一味。野鹤孤云相济。横管韵清幽。乐无愁。
万象冲开寥廓。元气混然虚托。海月晏晶金。照天心。睫外威神辉豁。冰体雪肌绰约。稳稳过琼琳。上瑶岑。
运动一阳初出。照破太空微密。万象总潜形。炫然明。凝化鼎中灵质。丹就刹那功毕。仙子上云英。玩蓬瀛。
恣遨游。玩清秋。掩映曹溪细水流。琼花两岸秋。满浮沤。饮忘愁。日落星稀月上楼。沉沉醉玉洲。
道无边。性光圆。认得龟蛇两下缠。阴阳合地天。汞和铅。气神全。光迸流霞耀晃然。方知玄又玄。
秘精精。满盈盈。密扣金关逆上行。玄珠颗颗倾。内灵灵。外明明。内外相交一点星。飞腾上玉瑛。
道心宁。慧灯明。玩宝童儿启道经。清如佩玉声。湛然澄。焕然凝。燕静华池吞玉瑛。还纯体自贞。
真藏假，假藏真。释然独体绝疏亲。混元中，无我人。神通道，道通神。澄澄虚璧若冰轮。辗天河，出六尘。
修行事，谨推寻。无生无灭道相任。易晴空，识本心。明动静，定浮沉。玉婴常守满壶金。彩霞辉，散宝岑。
内安宁。外端停。内外无居一览平。头头物物惺。气清清。慧灵灵。光鉴寒辉入宝瓶。翛然化玉瑛。
灭凡情。启真诚。退隐要泉云水行。岚光满目横。焕然澄。洞然清。形释心凝道自明。升玄耀玉京。
明宗祖，悟真禅。灵光一点出先天。易苍丹，□素玄。澄瑞秀，满山川。霜天风息自凝然。散琼花，宝桂圆。
勿行功。免劳神。清静无为认本真。和光不染尘。外其身。自然人。闲向天边玩日轮。云游玉洞春。
眉底眼，眼中精。精光辉辉好惺惺。现圆通，物外明。朝上帝，绕天庭。月华峰畔玩云英。会金童，现玉清。
看清音。见浮沉。法眼星眸运古今。红莲两间侵。火珠林。水真金。不比他方去远寻。承当认本心。
山连水，水连山。水秀山明景物间。云霞一味闲。晓风残。夜更阑。月上梅梢影覆坛。仙音佩玉寒。
妙中玄。汞和铅。进火功夫鼎沸煎。灵砂颗颗圆。内功全。外登仙。神水渊流逆上天。轻乘一叶莲。
这头起，那头行。面门出入任纵横。现天光，一点星。真实相，本无形。无形之体自然明。现寥阳，入大成。
素天晴。散华瑛。薄淡灵烟满地横。寒光爽气清。宝精凝。玉辰澄。两曜交光灿日明。琅玕点岁星。
慧刀呈。斩三彭。处正贞廉绝爱情。恬然守素瑛。眼明明。道盈盈。碧海繁丹华现玉清。澄澄一点星。
默然澄。湛然清。昼夜三光性自盈。头头物外明。道无形。育神灵。透海穿山混杳冥。真人出世程。
既为人。勿因循。百岁光阳有几能。虚劳染世尘。好修真。养元神。两耀交光碾玉轮。阴精一点纯。
月华池。浴灵龟。口吐祥云化玉霓。神光耀紫微。昱朱衣，蔽冰肌。绰约随风天外飞。琳宫自有期。
聚玄霜。浸琼浆。二物调和火里藏。烹煎满鼎香。味非常。色精光。咽罢还纯透体凉。醺醺现玉皇。
出家人。要求真。遍计长空绝点尘。明知虚谷神。日为邻。月为亲。天地之中转法身。方知物外人。
虎龙调。坎离交。神水涓涓注玉瓢。云涛雪浪漂。宝池浇。溉灵苗。初绽琼梅翠嫩摇。芳菲物外飘。
休论道，莫参禅。无为清净好因缘。悟玄之，玄又玄。修正觉，夺仙权。威眸阐奕玩丹天。五灵飞，易羽仙。
谨修持。悟无为。惟愿心聪世不迷。明知天地机。宝霞辉。灿精微。紫府青都自有期。瑶宫现圣仪。
道平夷。性依稀。水火相交坎与离。阴阳自有期。用华池。浴琅肌。莹魄儿童天外飞。灵光耀紫微。
故友全无一信。独坐古岩谁问。回首返江乡，散瑞漂萍相近。愁恨。愁恨。一叶风帆轻送。
慷慨男儿洁列。除此一无分别。孤月镇长圆，混入碧潭澄彻。凝结。凝结。清胜玉壶冰雪。
愁以碧溪南岸。流水落花无限。回首带晴烟，道侣看看不见。长叹。长叹。一叶风舟轻泛。
地水火风四大。为你百端为害。逐便各别离，遣我法身轻快。自在。自在。摄化超灵三界。
内阐规函致本宗。道相通。寂寥常在混元宫。悟真空。上下观之无一物，与谁同。逍遥独坐月明中。伴清风。
宝性完容上下冲。内推穷。氤氲三色射瑶宫。焰飞空。洞济玉阳澄宝瑞，自和同。谷神翔翥混元中。玩仙风。
偃息团圞玩宝窥。目无疵。涤除玄览似婴儿。正容仪。欲问今宵何处也，赴仙期。满船空载月明归。上瑶池。
丱岁飘蓬住远山。水云闲。须知千载厌人间。欲回还。换骨脱胎归旧路，返童颜。步虚升入古仙坛。泛云鸾。
孰见西明画锦妆。景非常。烟波柳岸映斜阳。水云乡。咫尺家山人不到，好风光。步虚升入碧云房。洞天长。
鹤性佋佋望远攀。过潼关。秋深雨霁乍衣单。水云寒。争忍昔年名利染，早回还。夕阳村落杏摽间。望家山。
顿识圆明象易冲。妙无穷。祥烟飞入玉清宫。月临空。物性自然纯古道，与谁同。杨柳枝插宝瓶中。好家风。
古岸蟠桃初绽。新月素光交灿。尘世几人窥，我留心高盼。长叹。长叹。回首远游仙梵。
冒啸古风溪月。晃耀太虚澄彻。美盼清圆，不见又还重缺。光接。光接。玉桂寒林冰洁。
真铅汞，坎和离。两般颠倒自相宜。炼金丹，耀日辉。通玄妙，得幽微。姹婴常把虎龙骑。上仙都，合圣机。
说金翁，论黄婆。自然匹配炼冲和。铸红砂，满鼎多。神光显，照天河。胎光一点出洪波。现三清，上大罗。
野鹤孤云去复还。欲留难。断肠恩爱两情关。泪阑珊。秋后凄凉归路远，速跻攀。洛西烟浦柳摽间。望家山。
白发年来自笑余。孔方从有绝交书。谁怜多病曲生疏。两岸行人争抵掌，谁家舟上载篮舆。江南休问看山无。
笔头风月时时过，眼底儿曹渐渐多。有人问我事如何？人海阔，无日不风波。
欲寄君衣君不还，不寄君衣君又寒。寄与不寄间，妾身千万难。
山滴岚光水拍堤。草香沙暖净无泥。只疑误入武林溪。两岸桃花烘日出，四围高柳到天垂。一尊心事百年期。
方丈堆空瞰碧潭。潭光山影静相涵。开轩千里供晴岚。流水桃花疑物外，小桥烟柳似江南。挽将风月入醺酣。
绿窗时有唾茸粘，银甲频将彩线挦。绣到凤凰心自嫌。按春纤，一半儿端相一半儿掩。
自将杨柳品题人，笑捻花枝比较春。输与海棠三四分。再偷匀，一半儿胭脂一半儿粉。
海棠红晕润初妍，杨柳纤腰舞自偏。笑倚玉奴娇欲眠。粉郎前，一半儿支吾一半儿软。
自调花露染霜毫，一种春心无处托。欲写又停三四遭。絮叨叨，一半儿连真一半儿草。
梨花云绕绵香亭，胡蝶春融软玉屏。花外鸟啼三四声。梦初惊，一半儿昏迷一半儿醒。
琐窗人静日初曛，宝鼎香消火尚温。斜倚绣床深闭门。眼昏昏，一半儿微开一半儿盹。
柳绵扑槛晚风轻，花影横窗淡月明。翠被麝兰熏梦醒。最关情，一半儿温馨一半儿冷。
厌听野雀语雕檐，怕见杨花扑绣帘。拈起绣针还倒拈。两眉尖，一半儿微舒一半儿敛。
西华门外玉骢骄，新赐罗衣退晚朝。绣枕魂清疏雨暮，海棠银烛度春宵。
湖州放笔夺造化，此事世人那得知。跫然何处见生气，彷佛空庭月落时。
玉立彤墀气尚粗，食残刍豆更何须。太平未必闲无用，一幅君王纳谏图。
幄殿层云障，辕门积雪峰。奇鹰皆戴角，御马尽飞龙。瀚海将临幸，云亭望陟封。青丘大羽猎，有事待玄冬。
昔建寰中业，初开徼外山。雉城平兀兀，沙水净湾湾。朱夏宸游正，清秋武卫閒。叨陪文学乘，空愧鬓毛斑。
水草方方善，弓弧户户便。合围连妇女，从戍到曾玄。雪毳千家帐，冰瓢百眼泉。浚稽山更北，长望斗光悬。
出塞行瞻日，趋朝喜近天。离宫开苑囿，驰道绝风烟。瑶水巡非远，峒山历更绵。《甘泉》多法从，献赋忆当年。
投老安閒世味疏，深深水竹葺幽居。床头昨夜风吹落，多是经年未报书。
报道灯花如昼。烨烨文章摛绣。安顾莫风摇，应恐夜寒花瘦。搔首。搔首。结果望天将就。
四月朱樱乍熟，甘露一般清味。禽嘴夺将来，卸在赤牙盘里。何似。何似。清净麾尼珠子。
独坐书斋日正中。平生三昧试茶功。起看水火自争雄。势挟怒涛翻急雪，韵胜甘露透香风。晚凉月色照孤松。
入室天然恼病禅。打窗风雨闷吟仙。归心一点落灯前。犹有十三楼上酒，可无三百杖头钱。一年心老一年年。
软翠冠儿簇海棠。砑罗衫子绣丁香。闲来芳径踏青阳。风暖有人能作伴，日长无事可思量。水流花落任匆忙。
鸾股先寻斗草钗。凤头新绣踏青鞋。衣裳宫样不须裁。雕玉镂成鹦鹉架，泥金镌就牡丹牌。明朝相约看花来。
风度高闲，水仙花露幽香吐。等闲尊俎。细听黄金缕。命薄秋娘，梦断霓裳舞。黄梅雨。燕俦莺侣。那解芳心苦。
飞泉如玉帘，直下数千尺。新月横帘钩，遥遥挂空碧。
野店桃花红粉姿，陌头杨柳绿烟丝。不因送客东城去，过却春光总不知。
春寒恻恻掩重门，金鸭香残火尚温。燕子不来花又落，一庭风雨自黄昏。
溪头月色白如沙，近水楼台一万家。谁向夜深吹玉笛，伤心莫听《后庭花》。
闻说龙兴寺，多年未款扉。风林发松籁，雨砌长苔衣。殿古灯光定，房深磬韵微。秋风动归兴，一锡向空飞。
楼下南来水，清泠百尺深。菰蒲终夜响，杨柳半溪阴。日月驱人世，江湖动客心。向来歌舞宴，达晓看横参。
昏晓相催，百年窗暗窗明里。人生能几。赢得貂裘敝。富贵浮云，休恋青绫被。归欤未。放怀烟水。不受风尘眯。
满捧金卮低唱词。尊前再拜索新诗。老夫惭愧鬓成丝。罗袖染将修竹翠，粉香吹上小梅枝。相逢不似少年时。
侬住东吴震泽州。烟波日日钓鱼舟。山似翠，酒如油。醉眼看山百自由。
渺渺烟波一叶舟。西风落木五湖秋。盟鸥鹭，傲王侯。管甚鲈鱼不上钩。
月明如水侵衣湿，台榭沈沈秋夜长。坐久高僧禅语罢，澹然相对玉簪香。
绿阴庭院碧窗纱，半卷珠帘映晚霞。芳草萋萋春寂寂，东风吹堕落残花。
落尽杨花满地春。绿阴如染净无尘。日长庭院掩重门。斜坠金钗云半亸，淡妆香脸粉轻匀。相思偏是少年人。
杨柳楼台锁翠烟。杨花帘幕扑香绵。佳人何处隔江山。芳草已生千里恨，玉笙吹彻五更寒。夜深和泪倚阑干。
翠锁蛾眉别恨浓。罗衣初试怯春风。相思只为两西东。帘卷玉钩云淡淡，香消金鸭雨蒙蒙。此情都在不言中。
云海蓬莱，瑶林琼树真仙种。彩鸾金凤。来往相迎送。说与人间，不信成无用。尘情重。牛毛冗冗。争作槐根梦。
梦到华胥，半天宫阙尘凡表。异香缥缈。曳缕云霞绕。浩浩灵空，不夜神光皎。谁人晓。与君知道。永劫春难老。
生灭无情，古今轮转平如水。急须堤备。作个前程计。自有元初，一点何曾离。灵无比。炼成真体。寿量齐天地。
一望二三里，烟村四五家。楼台六七座，八九十枝花。
鸦鬓春云亸，象梳秋月欹，鸾镜晓妆迟。香渍青螺黛，盒开红水犀，钗点紫玻璃：只等待风流画眉。
山色投西去，羁情望北游，湍水向东流。鸡犬三家店，陂塘五月秋，风雨一帆舟。聚车马关津渡口。
芳草思南浦，行云梦楚阳，流水恨潇湘。花底春莺燕，钗头金凤凰，被面绣鸳鸯：是几等儿眠思梦想！
玉环梦断风流事，银烛歌成富贵词。东风一树玉胭脂，双燕子，曾见正开时。
髻拥春云松玉钗，眉淡秋山羞镜台。海棠开未开？粉郎来未来？
相思有如少债的，每日相催逼。常挑着一担愁，准不了三分利。这本钱见他时才算得。
秋光好，选胜足遨游。桂子风高香密密，梧桐月下影悠悠。玉露满松揪。
秋光好，爽气动幽情。红蓼白蘋江岸阔，淡烟疏柳月华清。西风落叶轻。
两鬓秋，今年后。着甚干忙苦追求？人间宠辱还参透。种春风郑子田，牧青山宁戚牛，倒大来得自由。
杨柳腰，芙蓉貌。袅娜东风弄春娇，庞儿旖旎心儿俏。挽乌云叆叇盘，扫春山浅淡描，斜簪着金凤翘。
杏花开后不曾晴，败尽游人兴。红雪飞来满芳径。问春莺。春莺无语风方定。小蛮有情，夜凉人静，唱彻醉翁亭。
鞭罢泥牛无好春。草青空入梦中频。从今更有二分尘。我自醉眠那问客，身犹如寄更谁亲。百年同是可怜人。
江上芹芽短试春。去年燕子定巢频。数朝风伯但消尘。莫问孟桓谁驾御，只缘嵇吕自情亲。平生我亦不羁人。
钗燕衔将缥缈春。十分春恨入眉频。粉绵休拭镜奁尘。葱指试拈琼管怯，绣衾翻与兽炉亲。为题闺怨定愁人。
一月寒阴不放春。打窗风雨太频频。竹床仰卧看承尘。客去祗残书叶乱，愁来独有酒杯亲。镜中白发不饶人。
小院春浓落照间，碧篁相对乳禽还。晚风阵歇游丝尽，留得归云在屋山。
托钵千岩里，松花冻未开。哀猿依讲席，饥鸟下生台。潭影留云定，钟声送月回。山中太古雪，为寄一瓢来。
郎身轻似江上篷，昨日南风今北风。妾身重似七宝塔，南高峰对北高峰。
杨子江头风浪平，焦山寺里晚钟鸣。炉烟已断灯花落，唤起山僧看月明。
梦回昼长帘半卷，门掩荼蘼院。蛛丝挂柳绵，燕嘴粘花片，啼莺一声春去远。
恩情已随纨扇歇，攒到愁时节。梧桐一叶秋，砧杵千家月，多的是几声儿檐外铁。
黄浦滩头微雨晴，龙华渡口晚潮生。行人夜泊应无语，试听吴歌矣乃声。
二千里地佳山水，无数海棠官道傍。风送落红搀马过，春风更比路人忙。
积雨暗林屋，晚峰晴露巅。扁舟入蘋渚，浮动一溪烟。
万万余车，白面一和。调饼圆成，彷似天来大。混沌蒸熟，恰好则一个。顺手拈来，看是谁嚼破。
闷酒将来刚刚咽，欲饮先浇奠。频祝愿，普天下厮爱早团圆。谢神天，教俺也频频的勤相见。
一点青灯人千里，锦字凭谁寄？雁来稀，花落东君也憔悴。投至望君回，滴尽多少关山泪。
寂寂江城夜向阑，西风吹雁叫云端。一声远过南楼去，月满碧天秋水寒。
老树依沙岸，柴门上下邻。断桥归郭路，细雨过溪人。白鹭双飞去，黄花数点新。惜无遗世友，联句坐苔茵。
荣悴本来何处。看取岸花汀树。醉眼眩青红，欲问真源无路。归去。归去。风外数声齐女。
学有探奇索妙。命有人憎鬼笑。难与老天争，寂寞汉陵周庙。权要。权要。林樾有人清啸。
世态纷纷几变更。天南地北只虚名。一簪华发可怜生。旅食惊心三月到，浪花吹面一舟轻。中宵屈指计归程。
解缆西南杳霭间。万重烟水间云山。橹声摇荡五溪蛮。世路看来行欲遍，头颅到此合知还。从今犹得十年閒。
采石江边一堆土，李白之名高千古。来来往往一首诗，鲁班门前弄大斧。
红药香中敞寿筵。一丛兰玉拜尊前。曾孙绕膝爱高年。白发弟兄真乐事，雪溪孝友即家传。人生佳处只君全。
紫塞风高弓力强，王孙走马猎沙场。呼鹰腰箭归来晚，马上倒悬双白狼。
清夜宫车出建章，紫衣小队两三行。石阑干畔银灯过，照见芙蓉叶上霜。
何人吹笛秋风外，北固山前月色寒。亦有江南未归客，徘徊终夜倚阑干。
雪白杨花拍马头，行人春尽过徐州。夜凉一片城头月，曾照张家燕子楼。
霏霏凉露湿瑶台，半夜吹箫月下来。山外春风将雨过，满庭撩乱碧桃开。
夕阳欲下少行人，绿遍苔茵路不分。修竹万竿松影乱，山风吹作满窗云。
鱼虾泼泼初出网，梅杏青青已著枝。满树嫩晴春雨歇，行人四月过淮时。
银甲弹冰五十弦，海门风急雁行偏。故人情怨知多少，扬子江头月满船。
自是麒麟种，卑栖又几年。故庐南雪下，短褐北风前。岁暮山林瘦，天高雨露偏。惟应丈夫志，未受故人怜。
之子金山去，梅天雾气沈。海风吹浪急，江雨入楼深。火尽无茶味，更长过烛心。明朝好晴色，应是寄新吟。
我还京口去，君入浙东游。风雨孤舟夜，关河两鬓秋。出江吴水尽，接岸楚山稠。明日相思处，惟登北固楼。
往复一万里，嗟君已两行。朔风吹野草，寒日下边城。策马犯霜雪，逢人问路程。归期在何日？应是近新正。
病客如僧懒，多寒拥毳裘。三山一夜雨，四月满城秋。海瘴连云起，江潮入市流。钓竿如在手，便可上渔舟。
仙人不可见，借鹤过仙家。夜卧千峰月，朝餐五色霞。祠空风扫叶，人去鹿衔花。归隐知何日？分炉学鍊砂。
使君抑何忙，宁不思故山。茫茫天壤间，鸟倦犹知还。石田紫芝老，茶灶碧藓斑。胡不赋归来，分子屋半间。
顾兹林塘幽，消此閒日永。飘风乱萍踪，落叶散鱼影。天清晓露凉，秋深藕花冷。有怀无与言，独立心自省。
天喉舌，尚书老布衣。向璇穹、尝扶日出，卷珠箔、闲看云飞。成全今古稀。
鬓未银，东风早挂冠。侑词图、乡称人瑞，度蓬瀛、仙祝灵丹。绕膝舞斓斑。
泉石经行久，林丘弭望间。溪鸣风荡水，谷暗雨含山。淡淡轻鸥没，飞飞倦鸟还。世缘良自苦，空羡野云閒。
茂林石磴小亭边，遥望云山隔澹烟。却忆旧游何处似，翠蛟亭下看流泉。
金堤晴日共鸣镳，倾盖松阴待早朝。数尽荷花数荷叶，碧云移过水东桥。
缥缈蛟龙宅，风雷隔杳冥。人家多面水，岛屿若浮萍。煮海盐烟黑，淘沙铁气腥。停骖方问俗，渔唱起前汀。
地至东南尽，城孤邑屡迁。行山云作路，累石海为田。蜃炭村村白，棕林树树圆。桃源名更美，何处有神仙？
三尺枯桐树，相随年岁深。此行端有意，何处托知音。隐隐青山夜，寥寥太古心。空携水仙曲，更向海中岑。
谈笑逢诸老，登临失故亭。薄游成汗漫，高步觉竛竮。峡水通吴白，淮山入楚青。平生一杯酒，及此慰飘零。
牢落《江南赋》，知音寄渺茫。鹿麋行处有，芝草梦中香。遥兴沧溟阔，悲歌白发长。平生今古泪，滴破绿萝裳。
出谷苍烟薄，穿林白日斜。崖崩迂客路，木落见人家。野碓喧春水，山桥枕浅沙。前村乌桕熟，疑是早梅花。
早起辞林馆，邻鸡已再嘷。月弦当户直，斗柄插山高。细湿侵藜杖，轻寒袭布袍。前趋东日上，五色动云涛。
江上青峰宿雨开，江头归使日南来。登高欲访平安字，二月衡阳雁已回。
金陵古形胜，晚望思迢遥。白日馀孤塔，青山见六朝。燕迷花底巷，鸦散柳阴桥。城下秦淮水，年年自落潮。
杖锡违萧水，风帆向武林。海红秋树远，江黑暮钟深。云起通香气，潮来合梵音。亦知无住著，随处得安心。
烽火连诸郡，旌旗转百蛮。野莺先客至，江雁及春还。吴楚青天迥，潇湘白日閒。登临慰怀抱，况复近乡关。
半生长是白云间。猿鸟渔樵共往还。倚个乔松看远山。少机关。世上何人似我闲。
天涯芳草碧萋萋。何事王孙去不归。城郭虽是人民非。信音稀。几度无言对落晖。
一株闲伴霜陵桥。斜倚东风学舞腰。游子寻春骏马骄。欲魂销。和雨和烟折柳条。
悠悠世事几时休。身后身前岂足忧。天地都来一钓舟。下中流。卧看青天飞白鸥。
草满天涯春已归。绿槐阴里燕交飞。一池寒水照蔷薇。枕上北风吹夜雨，灯前西院打窗扉。晓来人尽说添衣。
帘卷薰风夏日长。幽庭脉脉橘花香。闲看稚子引鸳鸯。四月雨凉思御夹，三吴麦秀欲移秧。不知身在水云乡。
落花如雪马蹄香，几树黄鹂欲断肠。行到小桥春影碧，一沟晴水浸垂杨。
月出照中园，邻家犹未眠。不嫌风露冷，看到树阴圆。
扁舟催早发，隔浦遥相语。鱼色暗连山，江波乱飞雾。初辞梁安峡，稍见石门树。杳杳一声钟，如朝复如暮。
开轩南岳下，世事未曾闻。落叶常疑雨，方池半是云。偶寻骑鹤侣，来此看鹅群。一夜潺湲里，秋光得细分。
古县依江次，轻舆落岸隈。鸟冲行客过，山向野船开。近岳皆云气，中流忽雨来。何时还到此？明月照沿洄。
稍稍云水动，蔼蔼烟峰乱。远浦引归桡，双崖临绝岸。方思隐沦客，欲结渔樵伴。水阔山更遥，幽期空汗漫。
短梦惊回，北窗一阵芭蕉雨。雨声还住。斜阳明高树。起望行云，送雨前山去。山如雾。断虹犹怒。直入云深处。
几日春寒，楚乡山色偏浓秀。雪前云后。相对青如旧。洞府沉沉，闻道花开又。烘晴昼。蟠桃结就。共庆千年寿。
执法星边，从前合着双星佐。近来添个。转觉光明大。到得长干，想见莺花过。情无那。王郎知么。唤起思归我。
绿鬓青云，王郎故是乘骢侣。阿龙风度。想在乌衣住。带得春来，又共春归去。江头路。美人何处。官柳吹风絮。
风雪交加冻不醒。抱琴谁共赏湘灵。数峰全似故乡青。流水落花何处路，绿阴幽草可怜生。行人小待我同行。
沉屑微熏睡鸭金。朱弦还解解芳心。盈盈桃李未春深。天上鸾胶须着意，人间凤曲有知音。莫教风雨绿成阴。
荼蘼送香。枇杷映黄。园池偷换春光。正人间昼长。鸠鸣在桑。莺啼近窗。行人远去他乡。正离愁断肠。
虚牖落桐花，疏箔通荷气。独自绕闲庭，不住来还去。屦滑旧苔滋，衣润残香腻。没一个人来，细说心中事。
午梦初回，半窗影转斜阳树。起看梅蕊。向暖曾开未。一霎清寒，卷地西风起。无人至。把门儿闭。自了闲文字。
一赋阿房，水之江汉星之斗。□□□授。不待形容口。□□□□，□□□□秀。宜称首。肯教韩柳。独擅文章手。
西蜀咽喉，钩连阁道苍崖斗。□皇天授。故国□江口。往事浮云，依旧梁山秀。时延首。淡烟疏柳。欲画无奇手。
旭日东生，五云宫阙光辉映。百官班定。拜舞朝元正。春满瑶卮，万寿同称庆。边陲静。太平全盛。永赖吾君圣。
深味遗编，无心禄仕求升斗。学惭师授。朱墨聊糊口。自笑疏顽，讵敢侪英秀。宁低首。五株门柳。闲袖春风手。
少日峥嵘，已看紫气冲牛斗。诗才神授。□辈宜缄口。莲暮风流，得见芝眉秀。空搔首。野梅官柳。先落君家手。
政感丰年，天公不禁兴之酒。金卮如斗。满献君侯寿。福禄川增，来处由宽厚。从今后。平登朝右。官与人长久。
玉蕊珑璁，绕篱盈树知谁种。碧云堆重。化作飞琼洞。句挽春衫，袅袅珠缨弄。风微动。行人飞鞚。更着清香送。
江山信美非吾土，飘泊栖迟近百年。山舍墓田同水曲，不堪梦觉听啼鹃。
江上新诗好，亦知公事閒。投壶深竹里，系马古松间。夜月多临海，秋风或在山。玉堂萧爽地，思尔佩珊珊。
雷起龙门山，雨洒赤城观。萧骚山木高，浩荡尘路断。鱼龙喜新波，燕雀集虚幔。开户微风兴，倚杖众云散。
千岁事，何许觅松乔。急雨轻雷开道路，星河北斗转岧峣。相对话渔樵。
盘石上，新画太丘翁。扶老一枝风满袖，凌霄千岁露垂松。不与世间同。
秋气至，寿斝注天香。燕坐喜看扶两几，击鲜何必混诸郎。长岁接宾行。
江上秋风日夜生。萧萧两鬓葛衣轻。芭蕉丛竹共幽情。病骨不禁湘簟冷，梦魂犹似玉堂清。画檐疏雨过三更。
风力清严扫暮烟。纤尘不疑月婵娟。太虚那得有中边。大地山河空复影，九霄宫阙旧无传。几承剑气一飘然。
天阔秋高初夜长。浮尘消尽雾苍茫。澄澄孤月转危墙。金井有声惟坠露，玉阶无色乍疑霜。不闻人语只吟螀。
残雪晓。窗外幽禽小。春声初动苔枝袅。花落知多少。春起早。苦被东风恼。绿阴青子归来早。满径生芳草。
人生贵极是王侯，浮利浮名不自由。争得似，一扁舟，弄月吟风归去休。
无无无有有无无。悟得无无便不愚。日月年时损壮粗。见元初。万道霞光攒宝珠。
尘寰财色苦相萦。着爱浮华役此身。好悟灵源一点真。绝贪嗔。便是逍遥到岸人。
心中无事气神和。不觉欣欣言语多。剑用道钢磨更磨。害风哥。割了舌头赶退魔。
从初得得便风流。降伏龟蛇住定州。千日丹成永永收。好因由。自在逍遥万事休。
神舟稳驾出沉流。明月辉辉命自周。两个先生暗点头。有来由。万劫轮回向此休。
外奔驰。痛鞭持。习性调和路不迷。清溪香草肥。芒儿归。牛儿随。明月高空照古堤。人牛不见时。
好颜容。似花红。莫待馨香逐晚风。临头始悟空。妙搜穷。脱凡笼。猛烈灰心出世雄。功成三岛峰。
得玄玄。悟三三。火灭烟消风害谭。昏昏保玉男。趣闲闲。认憨憨。一性浑如月正南。澄澄现碧潭。
朝思仙。暮思仙。思忆真师四五年。惟愁功未圆。功须圆。行须圆。功行双全作大仙。携云归洞天。
金要多。银要多。奴马田园苦要多。临行孽更多。贫如何。富如何。万事无心只恁何。将来奈我何。
得还无。合虚无。湛湛澄澄有若无。元初无更无。理清虚，证空虚。一点灵源实若虚。光明彻太虚。
遇风仙。接幽诠。云水飘蓬镇日闲。灵明现本元。结真铅。溉清泉。须信壶中别有天。逍遥得坦然。
道人心。处无心。自在逍遥清净心。闲闲云水心。利名心，纵贪心。日夜煎熬劳役心。何时休歇心。
修行心。包容心。一怎清虚冷淡心。闲闲无用心。灭嗔心。去贪心。寂寞清贫合圣心。无生现本心。
竹笠竹冠竹碗。与我日常为伴。坐卧去来空，便是清凉彼岸。风汉。风汉。日月轮催不管。
不染俗情非是。不慢下贫趋贵。不敢受人钦，自在逍遥云水。云水。云水。守一无为彻底。
镜药收来守拙。不遇知音难说。古鉴要予磨，点处便交光彻。欢悦。欢悦。衮出一轮明月。
日用灵光内锁。保护真心不破。金玉得凝澄，生死无由近我。功果。功果。归去独携云朵。
日用涤除尘垢。擒缚马猿不走。展手向街前，守一不生贪构。贪构。贪构。怎得功成行就。
一片灵空为伴。因把欲情割断。日上炼虚无，常住神堂古观。风汉。风汉。此外别无手段。
休讶弟兄不喘。只要人情疏远。不敢受人钦，不喜轻肥杯脔。舒展。舒展。锻炼丹砂九转。
只把灵台频扫。惜取自家真宝。火里长莲花，便是修行玄奥。颠倒。颠倒。境灭心忘了了。
清净无为做彻。高下休生分别。灭尽我人心，自有真师提挈。提挈。提挈。云绽家家明月。
大道无名无说。休恁谩生分别。火灭与烟消，便是良辰佳节。宜拙。宜拙。认取春花秋月。
物外遨游落魄。步步清凉云脚。闲里弄虚空，别有蓬莱期约。这着。这着。细细人情除削。
大道根元归素。绝尽人情思虑。火灭与烟消，认取元阳收固。此做。此做。便是长生捷路。
因遇重阳师父。引入全真门户。慧火炼灵空，不敢胡行一步。一步。一步。一步近如一步。
随分养营皮袋。坐卧去来明快。境上乐闲游，些子无生挂碍。忍耐。忍耐。占得逍遥自在。
落魄无拘野叟。自在逍遥闲走。他日返家山，重会云朋霞友。知友。知友。共饮蟠桃仙酒。
一点灵光不昧。出入往来无碍。处处现圆明，物物头头应解。宁耐。宁耐。万祸不能侵害。
传语浚州道友。休恋随情花柳。最好逐谭风，保护形躯不朽。不朽。不朽。共饮长生仙酒。
欲做俗中修炼。先灭我人分辩。柔弱守清贫，坚志始终无变。真善。真善。损己利他方便。
堪叹浮生不久。尽迷气财色酒。如悟舍尘缘，共结云朋霞友。知友。知友。保护身躯不朽。
入道先生姓贾。日用持心低下。要见本来真，闲里擒猿捉马。擒耍。擒耍。须效谭风害哑。
深爱贾公吉善。水云游历玄便。他日处无为，得得虎龙交战。交战。交战。丹结永除千变。
日劝君君不省，下越贪忙。识常常内转伤。肯恁思量。养灵根牢固取，目好回光。兀腾腾万事忘。内爇仙香。
风人唱，破迷歌。回心与我见弥陀。啰哩凌，哩凌啰。十捣练，要调和。恩情欲爱是冤魔。啰哩凌，哩凌啰。
捣练子，具如何。从前罪孽暗消磨。啰哩凌，哩凌啰。从初得，认波罗。色财勘破扑灯蛾。啰哩凌，哩凌啰。
浮华事，梦南柯。流年电亲下轮坡。啰哩凌，哩凌啰。早脱离，出漩涡。两轮日月疾如梭。啰哩凌，哩凌啰。
听分剖，这风哥。寻常只恁啰哩啰。啰哩凌，哩凌啰。些儿话，不须多。交贤会得笑呵呵。啰哩凌，哩凌啰。
清净法，越婆娑。神舟稳驾渡沉波。啰哩凌，哩凌啰。早下手，出迷河。伊还不悟转蹉跎。啰哩凌，哩凌啰。
云水飘飘物外游。垂纶独钓大神舟。遇迷苦海不吞钩。却返碧波归去后，家山重会马丘刘。玉壶金液宴仙俦。
缟袂啼香，为谁一滴春心碎。淡黄深翠。不似当时态。东洛缁尘，依旧交情耐。空憔悴。玉人何在。细雨疏烟外。
旧闻杨季子，水北有山房。竹色长年绿，松阴五月凉。雨丝深钓渚，风帙散书床。亦欲相从去，江波不可航。
翡翠双飞不待呼，鸳鸯并宿几曾孤。生憎宝带桥头水，半入吴江半太湖。
一舸泛霜晴，湖波寒更清。平堤连野色，远市合舂声。尘土浪终日，山林负半生。回头夕阳外，烟渚白鸥轻。
昨日邮亭，树头一带青山晚。绿波清浅。人与天涯远。今日相逢，绿蚁新醅满。歌声断。落红零乱。梦逐春来雁。
月底秋吟，爱君星斗银河句。拍江风雨。认得回舟处。十角黄牛，曾是生平语。相将去。绿云千树。作个菟裘计。
灯火看儿夜煮茶。琴丝香饼伴生涯。秋霜原不点宫鸦。十月好风吹雪霁，一天春意入梅花。寿星人指是仙家。
心地宽平见寿徵。鬓鸦匀薄只青青。从今却是数松龄。除却弄孙无一事，閒时针线困时行。小儿新语唤文苓。
前辈风流有几人。拚教诗酒百年身。小红灯影近新春。醉里看花城外寺，閒来课种水南村。人间百伪不如真。
岁寒有贞姿，孤竹劲而直。虚心足以容，坚节不挠物。可比君子人，穷年交不易。晔晔桃李花，旦暮改颜色。
西湖清且涟漪，扁舟时荡晴晖。处处青山独往，翩翩白鹤迎归。
潮去潮来春复秋，钱塘江水通湖头。愿郎也似江潮水，暮去朝来不断流。
昨夜严陵失钓钩，何人移上碧云头？虽然未得团圆相，也有清光照九州。
侬住西湖日日愁，郎船只在东江头。凭谁移得吴山去，湖水江波一处流。
湖中女儿不解愁，三三荡桨百花洲。贪看花间双蛱蝶，不知飞上玉搔头。
美人绝似董娇娆，家住南山第一桥。不肯随人过湖去，月明夜夜自吹箫。
黄犬不来愁耿耿，白云望断思依依。欲凭鳞羽传音信，海水西流雁北飞。
黄沙三万里，白发一孀亲。肠断边城月，徘徊照旅人。
钱塘东去海潮生，吴浦东来舟自横。十里金波秋浩荡，流光直到阖闾城。
步屧春风里，翛然忘世情。閒门无客到，载酒泛江行。雨过山如染，潮回水自生。鸥沙割千顷，梦不到承明。
清川绕县衙，小立共汀沙。暝色催归鸟，春愁对落花。江湖频恋阙，风雨更思家。出处成何事，唯添两鬓华。
海上红云日日新，碧鸾无梦识芳尘。金笼不锁閒鹦鹉，占得东风一段春。
暖沁香篝宿火温，绛纱红烛照黄昏。自怜不废千金夜，帐底吹笙倒玉尊。
梅花乱落雪纷纷，两袖东风酒半醺。春月满堂歌舞散，高情浑欲梦梨云。
天戈攸指，罔不率俾。忠武之才，雄特瑰伟。
逮乎忠宣，相我世皇。式开治平，统一万方。
猗与文忠，礼乐是式。克赞英庙，以匡以翼。
吴王宫殿水流香，步屧廊深暑气凉。长日香风吹不断，藕花多处浴鸳鸯。
硕硕元勋，后先四王。维君之明，维臣之良。
烟笼柳影老莺啼，雨湿芹香乳燕飞。二十四桥春又尽，江南词客正思归。
贫家教妾自当垆，马上郎君不敢呼。折得荷花待谁赠，叶间红泪滴成珠。
春日高楼闻竹枝，梨花如雪柳如丝。珠帘不被东风捲，只有空梁燕子知。
日暮天寒野水滨，孤山愁绝四无邻。谁家处子如冰雪，行傍梅花不见人。
国马足，吉行五十辔如沃。天马足，一日千里更神速。国马天闲饱刍粟，太行盐车天马哭。
白发和愁取次生，关河千里故乡情。自从秋雁南征后，日日淮边问客程。
枣花初落路尘香，燕掠麻池乍颉颃。一片云阴遮十顷，卖瓜棚下午风凉。
西风虽无情，落叶不自惜。山□每高兴，况有远来客。起行西窗外，觅句了不得。共看天上云，纤纤薄而白。
老去无所为，结庐在竹庄。竹庄荆棘深，宿昔狐兔藏。岂无江海愿，齿发不足偿。生则居庵中，死则埋庵傍。
秋日方杲杲，独行溪水干。纷然浣纱女，及此清未寒。相语有相厉，岁晏霜雪繁。谁云陶唐风，远矣不可还。
慕古既多沮，从俗宁可安。吾冠方委尘，政尔不必弹。群醉敢独醒，孤芳若为园。秋风况无情，最解吹朱颜。
短发梳残月，轻裳试晓风。无言浑似道，多病欲成翁。竹简聊千载，藜羹亦万钟。昂昂非自异，琐琐得无同。
归矣黄夫子，清愁叶叶风。深知疑我独，无补与人同。天地年年老，江河日日东。相思有新语，并寄鲤鱼中。
崇台去千载，风日丽飞甍。漠漠春洲草，宁知歌舞轻。香泥污麋迹，婵娟若为情。登览犹悒怏，况乃送君行。
洲上百花明，春流日夜生。祇看维客棹，无复度霓旌。落日山如旧，东风鸟自鸣。萧条千古意，离别暗伤情。
相逢何事且徘徊，泽国桃花岸岸开。见说衡阳南去路，秋深无雁寄书来。
谷雨初乾可自由，荷锄原上倦还休。醉迷芳草生春梦，谁识东陵是故侯。
摇摇红影一枝斜，看舞东风两髻娃。堪笑年年未归客，借人池馆赏春花。
赤日行天气欲焚，树根群蚁正纷纷。道人心在羲皇上，睡杀青松一枕云。
片玉山前人最良，文章体物写谋长。古来望族推吴郡，直到云仍姓字香。
花槛香来风入座，雕笼影转月穿棂。钩轩平野连天碧，排闼遥山隔水青。
竹里行厨常准备，浊醪不用恼比邻。文章尊俎朝朝醉，花果园林处处春。
人生无奈老来何，日薄崦嵫已不多。大抵华年当乐事，好怀开处莫空过。
山中老禅寂，同坐说吴王。时有风前叶，铮然下屧廊。
清晓移舟及暂晴，水花明媚照娉婷。银筝玉柱纤纤手，翻得新声醉里听。
水光承雨乱银花，柳外双峰出碧丫。我便欲寻蓑笠去，断桥湾里是渔家。
浅绛笼纱白玉肤，鬓云双亸映犀梳。尊前自有丹青手，描取崔徽入画图。
舞衫歌袖奏红纱，一朵春云带晚霞。尽日无人见纤手，小屏斜倚笑簪花。
西风洲上荻花明，秋水船头落雁鸣。谁抱琵琶凉月里，为君弹作断肠声。
渌水秋风荡桨船，白蘋洲上月初弦。清光半入红窗里，照见羁人夜不眠。
过雨收残暑，西来水似天。秋风生柁尾，明月落尊前。惨澹依山寺，欹斜下濑船。清歌不成调，思尔枕书眠。
白鹦鹉小穿云幕，碧海波澄浸石扉。一片岩前秋月影，凉风吹上藕丝衣。
烟中白鹤独飞还，相伴孤云尽日閒。落日放船湖水上，一帘秋色看青山。
方池积雨收，新水三四尺。风定文已消，云行影无迹。渊鱼既深潜，水华晚还出。幽人无所为，持竿坐盘石。
谈笑从吾乐，相过罢送迎。凭阑看月出，倚钓待云生。蝶化人间梦，鸥寻海上盟。轩居总适意，何物更关情。
夕息西轩阴，颇惬濠上景。持此明月钩，投竿钓清影。流萤飞暗度，幽鸟栖还警。游鳞亦复来，露下芙蓉冷。
移舟界溪上，忽见海虞山。山接空青外，湖当惨澹间。松声听欲近，帆影坐看还。何处西风起，渔歌下别湾。
晴雪散河堤，春云晚复迷。鲤鱼跳藻叶，燕子拂兰荑。
江浦雪消杨柳春，槛下新水碧粼粼。嫁得东风最轻薄，吹荡柔条拂著人。
正月已尽寒未收，柳塘曲曲带平流。青丝银瓶送美酒，赤栏画桥横钓舟。
日落大堤杨柳明，栖乌也复可怜生。若待清明花似雪，风光多属上林莺。
嫩绿新生杨柳枝，轻风故故向人吹。春波不尽东流意，折得柔条欲遗谁。
湾湾流水曲阑杆，鸂鶒芙蓉不耐寒。玉手为开银屈膝，举头却见月团团。
日暮休凭斗鸭阑，落霞飞去水漫漫。秋光都在重屏里，东面青山是马鞍。
傍水芙蓉未著霜，看花酌酒坐渔庄。花边折得芭蕉叶，醉写新词一两行。
秋月团团照药栏，水边帘幕晚多寒。素娥不上青鸾去，借得银筝花里弹。
芙蓉千树齐临水，橘柚满林都是霜。饮罢玉人归别院，只留明月照渔庄。
对酒清歌窈窕娘，持杯劝客手生香。袖中藏得双头橘，一半青青一半黄。
芙蓉开遍锦云低，夜饮渔庄月满池。按得新词倚红袖，桃花便面写乌丝。
纤纤新月上帘钩，枫叶芦花隔水秋。一曲清歌来送酒，双鬟小妓木兰舟。
侃侃开府，尚德象贤。承厥父祖，佛时仔肩。
浮云暮褰霁，空宇湛然清。复念还山客，迟迟南涧行。新禽响丛木，残照入孤城。即此閒来往，方纡尘外情。
才弄新春色，已有萦愁意。欲倚不成眠，待扶还似醉。疏雨飘枝湿，暮雀衔花坠。脉脉独含情，故园那得至。
银瓶春静竹风来，愁向花前把一杯。不得幽人相伴住，西园雨里亦须开。
春水绿波生柳塘，横吹掩抑复悠扬。今朝送别已惆怅，前时渡江犹断肠。
晏起望南郭，依微见远岑。疏花消夜雨，啼莺罢秋林。偶有适道意，本无遗世心。不能勤四体，聊用写瑶琴。
凄凉怀故旧，寂寞卧丘园。溪冷风蒲折，林高雨竹喧。渔人留野渡，田犬吠衡门。无限清秋意，何从制一言。
金鸭香犹吐，风帘影自飘。轻冰生砚沼，馀雪缀寒条。茅屋行堪赋，山云坐可招。且无轩冕意，随分乐渔樵。
萼绿花开未，春醪已满缸。不须嗟往事，且复醉幽窗。采笔云千朵，青霄鹤一双。平生江海兴，渐觉片心降。
朝朝感霜露，昔昔梦乡关。何以慰亲念，空悲行路难。
东城三百里，南雁一封书。整待今晨发，秋风吹弊庐。
失身红尘里，世路转愁深。不汲寒泉井，何由清我心。
朝露涂野草，颜色暂辉光。不知秋节去，朝露变为霜。
操弧力不任，弹琴知者稀。白驹空谷里，吾道此焉依。
梦蝶岂知真是蝶，骑牛何必更寻牛。
荒墟属晚眺，日暮烟华消。落花散芳渚，孤云度晴霄。感物微情切，怀人幽思遥。辛夷花未发，难寄最长条。
三年言子邑，寂寞鼓鸣琴。官舍冷如水，杏花春满林。化风敦薄俗，清气集虚襟。归去吴山下，青青草正深。
花落红云岛，风生白玉堤。真人不出户，芳树自成蹊。扫地雨初歇，卷帘莺正啼。此时不一见，春思转凄迷。
最忆凤雏年十四，临池爱学汉中郎。西斋旧种樱桃树，今岁还应共汝长。
湖上春云挟雨来，楞伽山木尽低摧。吴王废冢花如雪，独自吹香上舞台。
笠泽庄头道士家，书林风竹翠交加。新梢便有凌云势，高出墙檐扫落花。
手把芙蓉摄羽裙，飞书南启魏元君。祝融峰顶云初起，借与长风送鹤群。
雪树参差短，寒山迢递明。春流钓台没，残照夕岚轻。万化同澌尽，孤名似水清。谁悲范仆射，千载见交情。
放鹤白石上，曳履青林间。近竹门自掩，采樵人未还。草生西涧雨，云敛南湖山。游咏以终日，相依道者閒。
曾著颐山屐，穿云古洞归。松浮仙峤日，花落女萝衣。翠壑晴蜺饮，丹房玉燕飞。烟尘此时路，长望一歔欷。
涧房松竹静烟霏，径里苍苔行迹稀。相与寻君《遂初赋》，江花欲落换春衣。
翡翠栖兰苕，鸳鸯上锦机。物固各有类，寸心独何依。春色来几日，海燕忽双飞。迎风不须入，尘满青楼扉。
水阔天低欲尽头，柳花如雪暗归舟。平生解识沧洲趣，何处飞来双白鸥。
野花疏竹媚幽姿，翡翠帘前雨散丝。最爱陈琳诗句好，玉盘春露捧金芝。
秋来长掩竹间扉，过客谁能识道机。惭愧庐山陈处士，时来共葺薜萝衣。
晚风吹雨过林庐，柿叶飘红手自书。无限萧条江海意，一尊相对忆鲈鱼。
欲与评诗恨久违，楚云吴树两依微。读阑北郭平生稿，秋晚空斋掩落晖。
金宫游素女，玉笛弄清晖。月殿龙香度，风帘翠影飞。云开移綵仗，花落卷春衣。莫买相如赋，长门事已非。
人家绿树绕孤城，溪上风波落日明。三害祠存人已去，只今豺虎却纵横。
东风生庭隅，拂拂翻衣浪。仁及红绽柯，德布绿回望。芳情达金闺，诵声递书幌。池塘溢波澜，柔条欣骀荡。
蹁跹先春雀，风暖喧晴檐。惊人鲜得食，阚阶无停瞻。不趋太仓中，小腹恣属厌。高秋寒露下，大水须深潜。
江湖肆鲸鳣，沟渎难容身。人情不千日，世事有两心。朝暮有显晦，日月常升沈。天道我欲问，其理幽且深。
愁到心常结，事过心自凉。幽忧漫成疾，慵放且何妨。笼鹤声难出，床龟息稳藏。浮生付天地，澄虑博山香。
薰风向晚急，吹动一身愁。意合情终美，心离事只休。鸟冲残日度，云逐暮天流。今古无穷恨，令人早白头。
海静不扬波，仙人鞚鹤过。灵峰七十二，何处月明多？
扁舟下彭蠡，望见大君山。只道支机石，移来天汉湾。
歌按《霓裳曲》，分行舞广庭。天坛看星斗，散乱若浮萍。
海门棹驭出，鲸吼浪花飞。孔翠排旌盖，云昏黄鹤矶。
龙子丹砂鬣，金芒耀水盆。真人忽骑去，霹雳破天根。
夜过洞庭曲，青山玉作堆。仙人吹铁笛，白鹤自飞来。
雨过积金顶，芙蓉万朵青。神鱼不飞去，风伏翠涛腥。
忆坐松根石，相看说大还。昆崙云一朵，唤作九华山。
仙花云万叠，浩劫与春开。却笑珊瑚树，焦枯作死灰。
海上三神峤，尝看羽盖飘。玉虹三百尺，嘘气结成桥。
姑苏台上月团团，姑苏台下水潺潺。月落西边有时出，水流东去几时还。
馆娃宫中麋鹿游，西施去泛五湖舟。香魂玉骨归何处？不及真娘葬虎丘。
虎丘山上塔层层，静夜分明见佛灯。约伴烧香寺中去，自将钗钏施山僧。
门泊东吴万里船，乌啼月落水如烟。寒山寺里钟声早，渔火江风恼客眠。
洞庭馀柑三寸黄，笠泽银鱼一尺长。东南佳味人知少，玉食无由进上方。
荻芽抽笋楝花开，不见河豚石首来。早起腥风满城市，郎从海口贩鲜回。
杨柳青青杨柳黄，青黄变色过年光。妾似柳丝易憔悴，郎如柳絮太颠狂。
一緺凤髻绿如云，八字牙梳白似银。斜倚朱门翘首立，往来多少断肠人。
百尺高楼倚碧天，阑干曲曲画屏连。侬家自有《苏台曲》，不去西湖唱《采莲》。
惟皇之念，翰墨是锡。倅尔嘉名，休光有奕。
层甍复阁接青冥，金色浮图七宝楹。当日熙春今避暑，滦河不比汉昆明。
高鼻黄髯款塞胡，殿前引贡尽龙驹。仗移天步临轩看，画出韩生试马图。
黄金幄殿载前驱，象背驼峰尽宝珠。三十六宫齐上马，太平清暑幸滦都。
元戎承命猎郊坰，敕赐新罗白海青。得隽归来如奏凯，天鹅驰送入宫庭。
黑河万里连沙漠，世祖深思创业难。数尺阑干护春草，丹墀留与子孙看。
万里名王尽入朝，法宫置酒奏箫《韶》。千官一色真珠袄，宝带攒装稳称腰。
子相足周旋，破此家产丰。阴功谁为书，得来华阳中。
保障当年建义旗，凤山磐石绕汤溪。英雄战垒今何在，万古鸦声对落晖。
野水舟横行人稀，溪云断续树参差。南来北去年年事，归鸟巢林只一枝。
西云种德屡曾跻，不周之山天与齐。表弟忽传诗句到，中宵梦语西云西。
中宵梦语西云西，云白天青帽顶齐。云侣有人供茗果，天梯无路只同跻。
貂裘客，嘉庆卷帘看。好景画图收不尽，好题诗句咏尤难，疑在玉壶间。
富贵人家应须惯，红炉暖不畏严寒。开宴邀宾列翠鬟，拚酡颜，畅饮休辞惮。
劝酒佳人擎金盏，当歌者款撒香檀。歌罢喧喧笑语繁，夜将阑，画烛银光灿。
似觉筵间香风散，香风散非麝非兰。醉眼朦腾问小蛮，多管是南轩蜡梅绽。
宋玉悲秋愁闷，江淹梦笔寂寞。人间岂无成与破，想别离情绪，世界里只有俺一个。
兰舟定把芦花过，橹声省可里高声和。恐惊散宿鸳鸯，两分飞也似我。
恰春光也，梅子黄时节，映日榴花红似血。胡葵开满院，碎剪宫缬。
倏忽早庭梧坠，荷盖缺。院宇砧韵切，蝉声咽。露白霜结，水冷风高，长天雁字斜，秋香次第开彻。
少年枕上欢，杯中酒好天良夜，休辜负了锦堂风月。
独倚危楼，十二珠帘挂，风萧飒。雨晴云乍，极目山如画。
忆疏狂阻隔天涯，怎知人埋冤他。吟鞭袅青骢马，莫吃秦楼酒，谢家茶，不思量执手临歧话。
自从绝雁书，几度结龟卦。翠眉长是锁离愁，玉容憔悴煞。自元宵等待过重阳，甚犹然不到家。
欢会少，烦恼多，心绪乱如麻。偶然行至东篱下，自嗟自呀，冷清清和月对黄花。
明月几回满，待君君未归。中庭步芳草，蝴蝶上人衣。谁念同袍者，閒居与愿违。
碧月出海底，挂在青天中。美人如明珠，沧波思无穷。身非千岁蓬，欲逐万里风。愿因纨素衣，托向孤征鸿。
野阔秋无际，天空夕始凉。渔船下浦急，畬火入云长。洲远怀鹦鹉，山危指凤凰。戍人新敛甲，垂老幸时康。
径转山仍掩，沙移圃自成。蒹葭连水白，杨柳荫门清。无复论馀事，真堪了此生。眼中陈仲子，九鼎一毫轻。
四海孙思邈，云礽复盛名。白驹空谷远，黄鹤大江明。子去何潇洒！人知尽老成。特来容贵近，次第取公卿。
坞夷篱落见，谁种此江津？结干多于叶，成阴迥不尘。取材因恶刺，感事抚长身。安得艰难际？相从作四邻。
近得雷州信，遥闻弟侄来。江山淹远望，天地保疏材。乡为鱼羹起，今宁马豆猜。残年有心事，未定著寒灰。
欲雪翻成雨，何天恰吝情。似缘春在近，故与月争明。谷树行行暝，川云冉冉轻。往年当此夕，孤棹适南征。
岁月嗟匏系，乾坤信梗浮。蹉跎逐越鸟，迂阔问吴牛。正道曾无弊，旁观各有由。圣人如可起，吾欲诘东周。
斜谷惊风合，空阶坠溜鸣。灯昏时作晕，漏远不传更。但得林间趣，何须谷口名。是谁超物外，不用计浮生。
往备清华职，宁知濩落心？槐街春日盛，杏省午烟深。出试终何补？还归敢自任。祇惭山泽吏，空受二毛侵。
客行身万里，家在地中分。爵命优臣子，江湖远圣君。夜瞻龙凤气，岁出虎狼群。旧故无消息，低回瘴海云。
晓发高平镇，前旌路未分。小桥烟外过，流水月中闻。虎豹宜多隐，豺狼不可群。居人敌炎暑，报有竹连云。
先生天下士，小隐郭东村。甃水缘开径，楹山对掩门。士风宁近洛？川姓不离樊。樽俎心虽间，衣冠口已喧。
亦欲西流去，相寻素浐边。多应百年术，少见一人传。生事空芝术，心期托蕙荃。明当询大药，畏子不论钱。
川路绕长林，岁穷千里心。贾舟栖港迮，樵火出村深。欲雪应消瘴，因风忽解阴。转移足清景，难受客愁侵。
高人北海下，遂与世情疏。怅望九霄鹤，携持千里鱼。风云今迩只，泉石后何如？诏读须中秘，无疑未见书。
白发荣中将，清晨步菜畦。祇言无所事，宁复有相携？日静闻禽语，泥融散马蹄。读书不解俗，犹自负幽栖。
席压波心正，舟移岸脚斜。夕阳明细雾，秋树拥荒葭。问道独如梦，怀京却胜家。客愁不自整，更苦暮啼鸦。
乱竹通邻舍，修梧限掖垣。日长惟有雨，秋半祇如昏。野色愁俱破，河流畏更浑。惟应好僚友，孤寂义弥敦。
左丞京下宅，大半贮蛩螀。容曳栖乌地，低迷卧鹿场。几时衣定暑？昨夜酒生凉。太息时人语，依稀不可忘。
平生谈笑口，未是向人悭。直以朋友内，难为伯仲间。陈君元下榻，贺老自怀山。见谓前修事，因之一破颜。
倚岩推许逊，负水揖文箫。万里初邻并，长年此寂寥。不要麟阁画，虚累鹤书招。同是西江客，君当结梦樵。
层轩俯江竹，欹枕对连山。雨止烟霞集，洲回鸥鹭闲。紫霄行有径，白日户无关。但见空中侣，飘飘不可攀。
楚楚临阶菊，重阳特地开。慰人良有意，报汝愧无才。巷杵闻鸡发，邻觞送蟹来。采英吾欲寄，怅望倚江台。
舍下初秋至，明月出云端。清辉延细竹，爽气集幽兰。江汉不容越，方舟逝良难。瑶琴谁起坐？中宵为我弹。
平湖含白水，断岸见青林。篱落初秋气，云山向夕阴。养闲祇用拙，避俗更怀深。为问舟中客，何如泽畔吟？
久旱春始雪，社寒犹未妨。沉沉莺待木，语语燕归梁。静想亲交绝，仪求旅处臧。以身观万物，应系末辉光。
闻君践马厄，诗赋日应多。但倚文为命，焉知病是魔？蒲萄深巷雨，菡萏远湖波。未始无相忆，经过奈礼何！
送君从此发，何日到徽城？已是夕萤乱，况堪秋雁鸣。行藏无定策，仕养最关情。见诵覃怀守，名家旧有声。
恂恂李右辖，行义古人期。缓急仓公传，勤劳卫母诗。沧波大地转，白首老天知。莫写青田鹤，鸣皋重我思。
沧江一万里，书信近如何。向暮客怀薄，及秋乡梦多。故人相慰藉，并舍数经过。但愿长无事，彤庭接佩珂。
采江莫采蘋，思食莫思莼。间岁曾为客，经时独梦人。林园花动夕，帷帐草留春。万里燕山路，空怀涕泗频。
苏郎怀印绶，不计敝貂裘。一去青山下，三年白露秋。关心悲地隔，涉患见天游。笳管深无那，晚来动戍楼。
拜命辞中阙，鸣箫下南郡。天晴木叶空，江暖梅香近。解铎风成阵，开堂月生晕。欲酹扶胥碑，移船定相问。
行色动西风，乡心去住同。诸生五岭外，之子大江东。且羡还家鹤，无愁度海鸿。若逢天上使，书记莫匆匆。
徐子雅好易，白头来上京。如何怀远檄？竟往教专城。山近烟霞密，江澄瘴疠清。朋游政事少，况在仰修名。
冉冉岁月暮，悠悠关塞长。歌钟凝旅宴，舞袖拂征艎。到日梅花乱，来春蕙草芳。南金自昔重，寄赠可能忘？
移居古城裔，桑竹似村墟。已谓丹霞近，无嫌白日疏。天晴时见鹤，池浅尚通鱼。赖有知心者，过门亦下车。
蓟门腊月雪，初似楚南寒。祇悦年光盛，宁愁旅宿单？濡毫思谢朓，掩户忆袁安。昨暮瀛洲署，应当策马看。
平生病太史，浅陋愧曹邦。自足封函谷，聊须垒受降。黄钟知和寡，白璧动成双。天外谁招得，清风满八窗。
客居惟所适，不是远时人。闻喜池台僻，来依第宅新。月涵钟警夕，风引酿生春。颇得过从乐，相看莫厌频。
久客岁云暮，悠悠念异邦。病因诗暂愈，愁为酒先降。屋隐疏篁半，城依老树双。晨朝有好鸟，命我隔东窗。
颇怪君家使，征求太迫人。从知心匠苦，况复物华新。辍梦天开夜，思归水墅春。纵无青玉案，寄赠莫辞频。
李侯持重器，隐若一雄邦。敌至婴城守，威行走传降。薰弦须和五，古剑肯埋双。见说研朱地，车声绕碧窗。
古来辇毂下，不畜隐沦人。况有龙门旧，宁无兽锦新？江山政如画，松柏自宜春。可是东城曲？过从步屧频。
卧病空山里，君来起素秋。叩门惊远字，扶杖揖清流。潦倒炊粱客，从容树橘侯。偶同萤夜语，行李又何州？
后园僧寺里，闻有蜀葵花。好趁今朝雨，移来向我家。编篱虽待菊，引蔓盍藏瓜？总在经营力，秋成莫浪夸。
六祝周遗礼，千官汉盛仪。声名无此达，少壮任君为。孤戍程虽迫，萱堂拜恐迟。都门四月别，愁杀万黄鹂。
新诗走风雨，感谢老兵来。药圃昏长树，柴门静古苔。妒晴鸠狎唤，怯冷燕频回。解说销愁事，何由断酒杯？
楼倚晴空外，登临延赏心。微风孤雁过，落日万蝉吟。客路侵齐树，乡愁接楚砧。为询宫外筑，流水似哀琴。
已新寒食火，更近暮天钟。花片随风减，柴扉带月重。以閒酬宦达，将病抵心慵。本不从耕稼，临江愧老农。
清枫起夕阴，明月出高岑。达识衰荣理，深齐去住心。夏虫先振砌，昏鹤未休林。不有询奇字，应谁载酒寻？
见尔开三岁，堪余谢一官。常怜为子重，更念报君难。曷曰胜裘马？于天学凤鸾。终当慰老眼，空阔万人看。
昨日立冬雨，内河中夜雷。晨兴犹未定，震惧忽如摧。衰柳并寒在，早梅何处开？饥年方禁酿，不饮称无才。
快阁延江望，清尊息坐弹。风鸡犹戒曙，云雁每辞寒。莫使晨歌废，聊思饱食安。百年会有故，终不愧儒冠。
我爱秋景好，自缘秋气清。江空石露骨，木落风无声。偶向画中见，犹如云外行。祗疑豺与虎，无地得纵横。
大雪生何处，飞来应早春。清寒微着物，光霁亦宜人。日月双吟鬓，乾坤独病身。浊醪差可近，祇为有天真。
大府声名旧，京华有此堂。栋梁深尽制，花竹净分行。世美尤当济，身名赖必扬。自公常退食，把易细焚香。
年年江海上，饮菊对重阳。又复兹辰至，都无少日狂。遥峰栖户碧，败叶拥池黄。只有长生事，于今堕渺茫。
疾风吹细雨，忽忽过阴崖。久喜江山静，新增节序佳。秋声连迥野，暝色起高斋。自得论文侣，中年有好怀。
县酌群山置，亭因古堞安。幸无多检校，于以小盘桓。潦倒渊明酿，凄凉子贱弹。杖藜听夜鹤，世虑苦无端。
农事伤下泽，官曹限穷年。崎岖尽所历，缱绻何由宣？窗明变松雪，室冷延山烟。少岁守恬淡，未敢轻弃捐。
离思久不惬，幽情晚旋添。天宜明月独，山与宿云兼。蛩语通支柱，蛛丝映卷帘。若无光霁在，何以破朱炎。
急桨开晨涨，孤尊已夕阳。水光排峡静，洲势背城长。太史才无敌，将军义不忘。感伤今岁月，淹泊愧沧浪。
故人去南海，已度百花时。万事须重到，孤舟何太迟！云迷帝子渚，月过伏波祠。幕府文书省，来须慰我思。
风雨病屡涉，烟山知几重？平湖番近服，大邑艾遗封。受粟常惭吏，看花正闵农。周原已遍度，明旦复何从？
具船闻解缆，想象系朝昏。到日初收雨，沿流定达村。初生南涧藻，好近北堂萱。载感飘零意，清江是故园。
谁擘苍烟破，依稀露老龙。偶违风雨会，遂感雪霜踪。飞动关元气，沉潜见物宗。何阶韦偃伎，千岁此相逢。
十年关陇道，文学老貂裘。久别重相见，相看更自愁。早膺朱绂宠，暂为白云留。寄谢萧夫子，岩栖向几秋？
水墅见明月，适随归桌圆。故人在郡国，今夜隔风烟。何日征河内？常时诵颍川。经过因念此，书信赖流传。
维公楚杞梓，作令晋衣冠。得志但恐暮，济时非所难。古今弦韵寡，岁月酒杯宽。渺渺山中去，深深画里看。
江雨四时昏，故人家远村。如何一见面，还又两忘言。老树经鲛泪，空花断雁魂。由来前日画，妙手出吴门。
田园虽尚远，未肯效凄凉。药就篱成蔓，花因径作行。岂惟延晚趣，自足信年芳。颇敬邻人妇，驱鸡不过墙。
世故只如此，予生今若何？不忧新食少，但喜好诗多。野鹤来濠上，山猿落涧阿。平时朝夕者，经岁不吾过。
瘴海距天关，道逾千万山。空传灵雨送，不见使星还。旌旆青枫暗，楼台白水闲。郡人惟我最，远客泪潺潺。
五罚从容至，群生阨塞多。但无为已甚，勿问达如何。早读于公戒，终传召父歌。故人风雨节，为我数经过。
高秋别驾宅，异草吐奇芬。为尔掇白雪，服之乘紫云。但恐仙灵物，长遮虎豹群。待弃人间事，先报赤松君。
士以才名重，君犹梗概先。间关百年道，浩荡九春天。不为歌弹铗，还寻与酒钱。古来自如此，相问涧西田。
题诗报使君，春远楚江濆。剩水鼋鼍窟，低空雁鹜群。朱幡临野日，翠袖绕山云。早晚金鸾召，风流许细分。
古寺山重掩，平田县对门。鹧鸪藏白昼，蟋蟀破黄昏。贝贾多通市，藷偷每近村。殷勤省风俗，慷慨动心魂。
候馆驻征骑，西风独夜清。开门闻叶落，倚杖看潮生。有礼齐蛮俗，无歌学楚声。凄凉苏季子，行处足高名。
雨发蛮山涨，来从五指原。风桥初没马，到县已侵门。甚欲乘槎去，还思弃佩言。轻身犯南斗，信有北溟鲲。
思归江路永，荔子几时丹？祇念违亲久，何愁待尔难？园林有专美，霜雪莫留寒。记得珠崖道，长吟立马看。
细雨沾墙竹，轻风发槛桃。幕分流水静，楼抗远山高。但长琴书癖，宁知案牍劳？趋朝未觉懒，兴味属吾曹。
承闻招隐处，独占万山清。乍见心如醉，多忧眼遽明。荐遗唐四岳，道付鲁诸生。欲理寻幽事，惟妨夜鹤鸣。
神女大河口，逸人阴洞中。船鸣谷雨浪，门掩荔枝风。鹤鹳行相背，乌鸦宿自同。为于百年内，试问鹿皮翁。
虚亭结构美，驿路带垣斜。山芗含晚翠，池响集春蛙。官荷已偃盖，僧蔬欲架花。俯仰宾从役，孰与测幽遐？
豫章千里月，渐解向天高。安得山儿慧？能知海客劳。榕城咽韵鼓，竹馆净香醪。何日书帷下？清辉映凤毛。
渡口向寥阒，夕晖生翠屏。随风初绕电，翳雾忽如星。鸟兽蒸宜遁，柴扉照不扃。闽都春始过，雨洗合重青。
为爱庭中草，经春坐不除。澄心皆净域，履道即安居。海气含楼阁，年光映簿书。昔人伤废事，作吏竟何如？
昨游居士涧，春入羽人丘。面面山相引，年年水自流。乾坤双蜡屐，江海一渔舟。知我能来否？啼莺去复留。
高阁飞雨过，新凉连海隅。竹溪鱼板集，松寺鹤巢孤。吏隐非兼得，登临适自娱。盛名苏季子，犹是老征夫。
黄落蓟门秋，飘飘在远游。不眠闻戍鼓，多病忆归舟。甘雨从昏过，繁星达曙流。乡逢徐孺子，万口薄南州。
巨浪劈山倾，孤舟与浪争。逆飞天地肃，捷出鬼神惊。至险追前载，终身愿太平。不然忠孝理，值此各何情？
磊落将军石，周游太史迁。世人宁见尔？我辈故超然。胆急投豺地，神销过鹄天。祇今谁可语？壮志必同年。
问子家何在，名山越树春。来游万里道，去作五台宾。乞食宁忘禄？行歌若有神。曾逢陆脩静，招入社中人。
未是真颠者，能颠故有余。试留吴郡草，为报揭阳书。带日辞铜马，投云听木鱼。南归定何日？白象守林庐。
东溪子故物，归去一身轻。树晓雏莺坐，沙晴乳鹿行。乘舟不尽兴，罢钓忽忘名。忆我南山下，蘼芜绕舍生。
却欲东郊去，还寻北渚来。江翻垂木动，风过杂花回。馗道迷朱毂，虚空见紫台。世氛浑不奈，忆得是蓬莱。
漫说经行处，云边第二春。石林投倦客，画壁跋高人。迹与风鹏转，心兼野鹤亲。平生许玄度，自比白头新。
书剑上青霄，乡关雨雪遥。年华侵水竹，客思堕山苗。会想商岩绮，将从郑里桥。文词诚小伎，祗比俗情饶。
岂是幽栖地，飞腾亦未量。城根分鼠壤，池面合鱼梁。名久喧郎署，歌时感女桑。畏卿音调苦，畴复贵相忘。
圃色依帘障，天光切户庭。草生连夜雨，花落遍池星。未遂翔寥廓，真堪托晦冥。逢时须紫燕，得意拂青萍。
亦欲依家耳，衡门斗极边。乡心征化鹤，宦径跕飞鸢。白日抛书送，青山拂槛延。风流自无已，忆上五湖船。
都无京国意，满眼旧生涯。壁隐崆峒木，毡蒙婀娜花。善邻垣故辟，爱客酒能赊。皦皦荒途子，音期只尔遐。
偶从耕凿事，便有古人风。井泻千畦碧，林然独杏红。世情何近远？宦秩自卑崇。任道流行意，雩坛或与同。
磊落人间士，名成定不虚。愿陈元有策，交荐可无书？莫遣从师苦，因将作吏疏。吾徒岂念此？愧尽马相如。
丹柰花初结，朱樱子半成。寝兴因物变，筋力与年增。燕拂承尘去，蜂随曳杖行。玉泉几千仞，好在翠如倾。
一代王章宠，于今胜地非。野池花自发，春日燕争飞。坐送笙歌密，衙迎剑佩稀。颇萦游子骑，脩景澹忘归。
远见浮图顶，逡巡及寺门。此行如有待，何地更无喧？山背斜阳恶，泉侵落叶浑。沉沉委台殿，多是赐金幡。
岂是阶庭物，支离亦自奇。已殊凡草蔓，缀得好花枝。带雨宁无实，凌霄必有为。啾啾群鸟雀，从汝踏多时。
嘉瓠吾所爱，孤高更可人。不虚种植意，终系发生神。有叶诚藏用，无容岂识真。明年应见汝，众子亦轮囷。
萧然故可爱，况在五侯家。未到三秋节，先开万点花。风霜宁未熟？岁月自云赊。惭愧青松干，昂藏照岛沙。
人间最好日，祇在菊花前。颇怪来今雨，相看语后天。门阶销俗客，冠佩切飞仙。愿约秋风住，长年泛酒船。
久淹词馆寄，新奉玺书还。白发临漳水，青云动楚山。文称一道重，政类百司闲。设有湘南骑，因之解别颜。
古燕城下路，柳树落西枝。每到重来处，长怜欲别时。鹘飞平照急，鸥集远烟迟。此去秦州什，应须寄我知。
冬暖久不雪，天分雨破颜。依稀才洒户，惨淡欲连山。垣屋重重密，壶尊独独悭。焉知魏阙士？隐与吏相关。
客至冠缨好，殊非旧友生。晓晴霜太重，冬暖日偏明。觉我肌肤弱，兴言感慨并。子云工赋述，切莫论公卿。
我亦吴头客，年年念远梅。孤根元自植，冷蕊为谁开？因睹城南咏，深思岭表来。北人盆里看，应不近苍苔。
大年在今夕，旅爵记前除。时序无闲事，江湖少定居。烛花分坐委，漏箭落城疏。底复穷庐叹，人生各有初。
送行何太频，日日见行人。又复风霜节，相违旅病身。浮名非甚急，远意独难信。念子关劳苦，题诗莫待春。
游居展静好，尽日有高情。竹下流泉过，花间时鸟鸣。因人问药裹，要我罢琴迎。本自无知者，山林颇近名。
甚欲抠衣去，仍烦折简呼。竟孤林下约，还想市间壶。野馆侵浓树，春波乱嫩芜。看云解榻意，秋露近玄都。
思远卑栖地，凭高独望辰。峡云低度晚，野水净含春。语鹤关梁迥，归鸿岁月新。不堪回首处，横笛倍伤神。
胜地相从日，应无俗客踪。春花浓夹骑，昼树静藏钟。妙理端深得，佳游亦漫逢。怜渠丝与竹，舫上见西峰。
离思已无极，尊前况夕昏。闭门六月雨，行李万重云。远禄年虽壮，名家代不群。县人迎主簿，应似大浮君。
契阔遽如许，淹留空复情。天遥一鹤上，山合百虫鸣。异俗嗟何适，冥栖得此生。平居二三子，今夜隔重城。
闻说吴中郡，青山万叠开。云霞通井邑，水木映楼台。子去嗟何恨！吾生念却回。辛勤官下养，书记合频来。
晓日明如茜，春波凝不流。浴凫浮断梗，过雁折危楼。颇敬吴儿狎，何伤楚客囚？沙边萦小楫，初慰玉京游。
一舸发春濑，涓涓沙鹭明。官烦南郡佐，礼重北城迎。海浦潮声暗，山城日气清。宗卿怀故掾，蚤晚荐高名。
烦暑不能寐，望乡忆宵征。开门海月白，高枕林风清。不饮畏投辖，将歌思濯缨。谁家横短笛？吹尽楚关情。
天上新秋节，人间巧夕祠。不成儿女笑，空负岁时悲。璧月当轩堕，银河带阙垂。低头愧乌鹊，宁为绕南枝？
喜事平安使，家书远见贻。正愁行路子，新得称家儿。白璧无劳羡，青云日与期。庭阶人事意，眼冷念含饴。
盛君江海士，直气轧霄峥。翻为诗书苦，焉知印绶荣？度辽曾万里，走越更千城。便是来难得，乡关近慰情。
首路向朱夏，出关犹到官。麦收风涨暑，梅熟雨留寒。气候随方异，才名自古难。岂容贤若尔，教授老江干。
江浦见黄鹂，石榴花满枝。欲攀犹屡惜，已去复何疑？蚤畏红英乱，还当绛帐移。驿程动易隔，留待寄相思。
娟娟沙尾鹤，毛羽映江鲜。去住长如此，飞鸣岂偶然？仙家应汗漫，侯判莫留连。忆得东门事，须君正壮年。
闽南荔子熟，问客倘能来。暂为诸生屈，宁伤独茂才？云飞绝寒落，雨过行平台。赋就新诗别，扁舟且莫催。
昔向辽东郡，长歌觅管宁。此行无赠策，故事有谈经。豆实登朱荔，虹光照紫萍。龟山文物在，未用叹凋零。
跃马问入郭，解龟听报衙。江沙侵细竹，墙蔓覆疏花。政不离书阁，吟应上钓槎。有怀当皓月，玉署听啼鸦。
碧草津头郡，虽偏是胜游。野人频识剑，稚子亦能舟。稍定传衣怪，聊资宦秩周。南来说风物，有待细询求。
杯酒莫停手，路长思八闽。精灵深狎客，瘴雾簿侵人。海近渔船集，山空鸟道邻。来京书一束，赖尔老随身。
黄帽催晨发，邮签报旅程。溯风斜帽举，虚日乱弦鸣。异俗从谁变？真才不自成。倘于高第内，岁久得欧生。
日有乌台使，因君问合肥。熊章官下食，虎略幕中威。易政听时报，交深念日迟。知音偕上列，须假绣为衣。
昔在东门别，相离数岁星。一官何委折？万里独飘零。楚树春频落，燕云晚自停。几时淮浦月？仍与共扬舲。
柳影侵门暗，桃枝亚竹高。年深诗并进，春在酒争豪。吏隐嗟何择，行藏信所遭。斯文如未丧，端合付吾曹。
路隐岩崖迥，桥通屋舍重。鸟啼黄叶寺，泉注白云峰。市贩赊柑柿，畲耕间竹松。行人报山郡，失喜问萍踪。
山势包平险，津流合众源。讵知从事剑？不类大夫魂。光彩潜犹见，精忠死尚存。幽灵如可问，吾意岂忘言？
闽粤古城东，千岩半梵宫。冒寒寻水石，尽日倚虚空。钟鼓何须急？壶觞亦有终。翩翩北海寺，碑版翠无穷。
洞居清隐士，时接武夷君。旆影岩前见，山香石上闻。不为圭组累，焉有市朝分？暂得同麋鹿，终朝试与群。
细柳官桥路，骑驴不用鞭。先生诚有道，此去亦千年。
老树半垂叶，疏篁斜露根。若无烟雾隔，应见石西村。
秋生洲渚静，露下蒲荷晚。忽忆钓鱼时，人家楚乡远。
青云覆叠巘，白鸟度平湖。钓屿夜来雨，山深知有无？
我怀贞炼士，多在岩谷阴。惟有高林月，长知望远心。
明月万山空，溪桥暗路通。不知何洞府？终夕坐松风。
障拥芙蓉竞，灯随榉柳移。繁星临迥野，疏雨过高池。
江上打鱼船，有头那无尾。与卿相见时，不望如鱼水。
乡路西州是，延平那向东。片帆侬会使，祇是怕随风。
水清滩自急，荡桨直须人。劝卿休恨水，多为不知津。
水如青铜镜，山色绿芙蓉。中天明月上，此处好相逢。
日净芙蓉远，春明芍药长。谁怜玉蝴蝶？正似锦鸳鸯。
问竹何年有，亲曾共岁寒。昨传新笋发，扶杖绕林看。
为君垂别泪，更向杨花侧。斗酒问离鸿：几时归故国？
烛影夜侵墙，松桂成行列。鼓绝草虫鸣，四山露华结。
云里衡阳雁，网下武昌鱼。石门秋共远，江树雨余疏。
芙蓉生石壁，云锦映青松。那忆南州路？归船处处逢。
习静天常见，居深路近通。阴阶垂叶露，空院长春风。
手种庭前小柏树，分枝散叶总天成。涉旬不见长相忆，况是经年别友生。
篱角枫林露鹊巢，春深翠叶未全交。山家老屋浑相似，千里行人识把茅。
漠漠家山在白云，石桥流水路斜分。状元坊里重来日，还有新阡表陆君。
丘邻雨止散青烟，白叟相违已隔年。忽遣大儿三角结，打门来觅社神钱。
不说从师学道难，一身千里暮云端。是行若拜庭闱罢，有使题诗祇寄兰。
白沙寨下接飞霞，行至招提日已斜。睡觉忽闻山寨语，不知今夕离吾家。
花墙竹栅护长松，云去柴门昼启封。不是武陵州县古，秦人那得晋人逢？
罢官本自亦由君，直节高风世世闻。天下布衣能致禄，多应无传附青云。
桑落洲前秋兴孤，白云远见近还无。传闻酒吏经年罢，美酿家家得纵沽。
已过匡庐却向西，片帆犹逐暮云迷。路长正是思亲节，取次惊猿莫浪啼。
露下天高滩月明，行人西指武昌城。扁舟未到心先到，卧听浔阳谯鼓声。
烟崖窅窅树栾栾，三两渔舟戏碧澜。不解买山头已白，今朝又得画图看。
霜槛枝头结素云，分明便有绣成裀。紫皇为爱春风早，特向瑶台折赠君。
天上房星照九垓，翩翩西域画龙媒。昆仑一去无消息，空见人间八骏来。
故园不涉已经秋，何日径辞黄鹤楼？却借仙人绿拄杖，乘风散上碧峰头。
拾得炎州月一团，殷勤持赠比琅玕。情知已是秋风后，留作明年九夏寒。
野性难驯不称家，呦呦如怨复如嗟。何如送汝归山去？许令台前卧落花。
中年江海梦灵皇，夜半闻钟似上阳。一百八声犹未已，更兼云外雁啼霜。
三水桥边望翠篁，行人驻马立昏黄。因何秉烛来投宿？州判题诗在草堂。
竹连流水水缘村，上有青山荫苎园。此处不容居士住，短墙午暑特侵门。
昨日相期早出村，今朝日晏未开门。可人一夜东风雨，绿遍天街旧草痕。
晓穿甲仗抵晴沙，桥角垂杨乱映花。春色于人元不薄，将诗勾引到君家。
懒向佳人说翠微，长安陌上见春晖。谁家门巷花狼藉？吹作漫天白雪飞。
乘舆闻喜达皇都，自此玉堂宣锁无。闲杀幕中挥翰手，日长独坐数花须。
舐痔曾闻获乘车，王卿妙艺复何如？祇应杜老波澜笔，绝似齐人治验书。
此身只似到南州，莎草寒鸡一片秋。后夜玉堂谁上直？料应少睡更多愁。
二十四岩烟雾幽，轻舟横笛戏清流。万人举手风尘下，怪杀仙人学远游。
星星远映孤村外，炯炯微穿落木间。知有邻姬思远道，绩麻应待夜深还。
暂解晨参不出关，有时持酒忆南山。无端却被诗牵引，断送先生此日闲。
本是圆时半不明，非缘掩冗复何情！更无云表真消息，钟鼓盆罂乱自鸣。
燕山丈人年九十，戏笔扫此双犁牛。江南夜半春雨作，老农惊起为君愁。
孤篷如磨绕汀沙，叶满平湖藕未花。回首竹西亭渐远，一江烟雨酒旗斜。
有后深知晋国贤，伤心不为海南边。相逢莫笑无多赠，犹是词垣旧俸钱。
一春归计又蹉跎，穷粤风光奈病何。总有青山千万叠，行人长少鹧鸪多。
高阁秋风树半枯，连山更带雨馍糊。幽人把钓空江上，纵有扁舟不受呼。
石榴始华实已红，橘柚照日青玲珑。自来南州感风物，赖得邻人生意同。
久别云林旧草亭，南江都邑岁雕零。可怜此夜长空雁，正在青松树底听。
作书太史具有喜，徒步拾遗方可忧。明日待朝天上去，何由赠我紫骅骝？
俗客过门应有数，祇言浑似野人家。小斋高接万林杪，坐见城南城北花。
承闻舟楫向河干，久别深思再见难。已具一尊林下酌，好来共慰百华寒。
百华高下拥晴天，竹屋方床兴悄然。忽忆逝人泉下冷，学烧楮火作新烟。
千山飒飒雨无风，憔悴群芳二月中。整待人家春事过，小亭特放状元红。
学到逃禅自一家，洗空尘墨印江沙。笔端不有兰亭骨，莫写园林雪后花。
云间列岫映朱楼，江水东来打石头。不是行人惜光景，人心旧有帝王州。
老树昂藏倚岸隈，祠灵经岁锁苍苔。豚蹄卮酒能多少，便有群鸦旦暮来。
曾谒聊城太守归，吏扶残醉踏斜晖。重来柳下停船处，太息人间万事非。
湖面春深煖气匀，青芜未陨已知春。沙湾散驻张鱼客，苇室时惊射雁人。
东晋真人尚典刑，石函故在药飘零。阁前正是升仙处，云路笙歌少得听。
懒慢辞朝梅子真，空山祠庙已千春。自从上疏东都后，不见江湖有直臣。
无多林屋冠青山，长子成孙鬓未斑。问我乡原何处是？半生江海未知还。
山人爱竹手自种，万个直临江水边。长吟浪被秋风觉，散作宫商声满天。
谁人剪下碧梧枝，误落西风粉墨池。立断小禽飞不去，朝阳何事凤鸣迟？
魏阙迢迢隔彩霞，别来几岁客天涯？春风二月崖州道，时见棠梨一树花。
棹郎得便溯清流，忽报舟前晓雾收。蛮语酬人翻自苦，好山不敢问何州。
远辞京阙碧云端，溯尽夷江未到官。回雁峰南更千里，是行谁为报平安。